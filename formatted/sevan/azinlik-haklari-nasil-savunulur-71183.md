# Azınlık hakları nasıl savunulur

*Pazar Sohbeti*

27 March 2022

**Anahtar Kelimeler:** insan hakları

**Kaynak:** https://www.sevannisanyan.com/metin/azinlik-haklari-nasil-savunulur-71183

---

**LGBT haklarını savunmayanlar faşisttir ile Kürt meselesi konusu demokratlığın turnusolüdür söylemleri arasında fark var mıdır sizce?**

Bunlar hayatta ciddi hiçbir iş yapmamış, hayatta başka insanların yaşamında sonuç doğuran bir eylemlilikleri olmamış insanların can sıkıntısından tartıştığı konulardır. Boş lafı şöyle söylesem mi iyi insan olurum, böyle söylesem mi iyi insan olurum diye özetlenebilir, bugün sosyal medya silahşörlüğüne soyunmuş olan milyonlarca insanın ortak yaşam felsefesi.

Eşcinsel hakları insan haklarının bir parçasıdır. İnsanların bireysel özerkliğinin medeni bir şekilde, terbiye ile, nezaketle, anlayışla ve insanlıkla muamele görmesi evrensel bir kuraldır. Bu evrensel kuralı tanımayan insanlar, yani eşcinsellerin yahut Kürtlerin yahut yanlış düşünenlerin insan olmaktan ileri gelen temel haklarını tanımamayı marifet sayan insanlar çiğ insanlardır. Boş insanlardır. Gerçek bir eylemlilikleri genellikle yoktur, dolayısıyla boşlukları ve çiğlikleri sadece kendilerini bağlar. Ama çiğ insanlardır. Bu insanlarla konuşmak insana bir şey kazandırmaz. İster eşcinsel hakları olsun, ister kadın hakları veya Kürt hakları veya Suriyeli mülteci hakları veya Ukraynalı hakları olsun, bunlar madem ki insandır, insanların bireysel özellikleriyle, akıl ve vicdan sahibi insan olarak saygıya değer oldukları fikri sonuna kadar savunulmalıdır.

Öte yandan bu zümrelerden herhangi biri baskı grubu oluşturup, illa bizim haklarımız, sadece bizim haklarımız, öncelikle bizim haklarımız diye tuttururlar, grup olarak haklarımızı tanımazsan sen pissin demeye başlarlar, o zaman tablo tersine döner. Çünkü onlar başkalarının hakkını tanımamaya başlamıştır. Hak fikrinden uzaklamışlardır.

Hak fikri evrensel bir fikirdir. İnsan olmaktan ileri gelir haklar. Eşcinsel olmaktan, Suriyeli olmaktan, Kürt olmaktan ileri gelmez. Bu temel ilkeyi bir kere benimsedikten sonra, bu sorular size de çok lüzumsuz gelmeye başlayacaktır.