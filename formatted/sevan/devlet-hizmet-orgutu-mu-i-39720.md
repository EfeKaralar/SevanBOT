# Devlet hizmet örgütü mü — I

*Pazar Sohbeti*

11 April 2021

**Anahtar Kelimeler:** devlet, liberalizm, şiddet tekeli

**Kaynak:** https://www.sevannisanyan.com/metin/devlet-hizmet-orgutu-mu-i-39720

---

**Bir devlet kendi vatandaşlarından neden korkar? Neden hizmet etmekle yükümlü olduğu vatandaşlarına düşman gibi davranır?**

‘Devlet bir hizmet örgütüdür’ iddiasını bir daha düşünün derim. 1980’lerde moda oldu bu düşünce. Devlet, bize hizmet etmekle görevli yardım cemaati gibi bir şey, bir tür dernek veya şirket deniyor. Liberal düşünce imiş bu.

Tam bir kandırmaca bence. Devlet öyle bir örgüt değil. Devleti devlet yapan şey, yani derneklerden, şirketlerden ve hayır cemiyetlerinden ayıran şey, devlet bir kural koyduğu zaman buna uymakla yükümlüsün. Uymazsan devlet seni bir uyarır, iki uyarır, üçüncüsünde öldürme yetkisine sahiptir. Devletin tüm kurallarının ve eylemlerinin nihai garantisi ölüm tehdididir. Vergi alırken de seni ölümle tehdit eder. Komşunun arazisine girmeni yasakladığında da ölümle tehdit eder. Trafikte hız sınırı koyduğunda da ölümle tehdit eder. İşler hemen o noktaya gelmeyebilir. Trafik cezası keser. Ödemiyorum kardeşim dediğin zaman seni derdest eder, hapse atar. Beni derdest edemezsin, direniyorum dediğin zaman çeker vurur. Bütün devlet yaptırımlarının, bütün devlet eylemlerinin nihai arka planı öldürme yetkisidir. O açıdan niye kendi vatandaşlarından korkar diye sormak abesle iştigaldir. Korkar tabii, çünkü arada bir tehdit ve korku ilişkisi var.

Devlet hizmet etmekle yükümlü falan değil. Devlet, bir ülkede öldürme tekelini şöyle ya da böyle ele geçirmiş olan bir örgütün adıdır. Fetih yoluyla, darbe yoluyla, ihtilal yoluyla, sonuç olarak elinde silahla ve öldürme tehdidiyle gelmiş ve şiddet tekelini eline almıştır. Temel iddiası şudur: Şu sınırlar dahilinde ben yetki vermedikçe benden başkası meşru şiddet kullanamaz. Bileğinin gücüyle almış bu yetkiyi. Direnmeye kalkan tüm güçlüleri saf dışı bırakmış. Sonra da her güçlünün yaptığı gibi, halk kendi rızasıyla verdi bu gücü bize diye bir anlatı kurmuş. Her gün her yerde insanların silahlı direniş sevdasına kapılmasının önünü almak için birtakım bonus hizmetler vermiş. Hadi biraz da eğitim vereyim. Hadi biraz da sağlık vereyim. Sonuç olarak bunlar paketin hediyesidir. Asıl paket nedir? Devlet işgal etmiştir bir ülkeyi. Şiddet tekelini eline almıştır ve demiştir ki herkes bana boyun eğecek, aksi takdirde öldürürüm. Çok fazla itiraz etmemen için de sana birtakım ufak tefek kıyaklar yapıyor, kolaylıklar gösteriyor.