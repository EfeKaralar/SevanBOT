# Ermenilerin batırdığı devletler hangileri

*Pazar Sohbeti*

04 June 2023

**Anahtar Kelimeler:** Ermenistan, Paşinyan, Yerevan

**Kaynak:** https://www.sevannisanyan.com/metin/ermenilerin-batirdigi-devletler-hangileri-18274

---

**Türkiye’nin Ermenistan valisi Paşinyan hakkında ne düşünüyorsunuz?**

Bir kere bu tür çocukça polemik sözlerinden hoşlanmadığımı belirteyim.

Ermenistan koşullarında, bundan birkaç yıl önce Paşinyan olabilecek en iyi seçenekti. Çünkü kendisinden önceki kadrolar bir soygun çetesiydi. Sovyet ülkelerindeki yeni kuşak liderlerin pek çoğunun yaptığı hatayı yaptı, gelin bizi kurtarın, yatırım yapın, biz size aitiz diyerek Batıya gitti. Fakat Ukrayna’daki, Estonya’daki, Moldova’daki, hatta Gürcistan’daki eşdeğerlerinden farklı olarak iş işten geçmeden uyandı. Bunun çıkmaz yol olduğunu, Batıya güvenilmeyeceğini fark etti ve zor bir durumda kaldı. Çünkü belli bir politika ile gelmişti. Onun sürdürülemez bir yol olduğunu öğrendi.

Ermenistan’ın tek bir çıkış yolu vardır: Rusya ile iyi ve sağlam ilişkiler kurmak ve aynı zamanda sandviç gibi iki taraftan Ermenistan’ı sıkıştıran iki Türk devleti ile karşılıklı güvene ve karşılıklı çıkara dayalı ilişkiler kurmaya çalışmak. Bu iki ayak üzerinde yürümek zorunda Ermenistan. Bir yandan Rusya’nın kayıtsız şartsız askeri desteği, diğer yandan Türkiye ve Azerbaycan’la karşılıklı çıkara dayanan, karşılıklı tavizlere dayanan bir ilişki. Bu ikisini birden yapabildiği takdirde Ermenistan’ın bir geleceği vardır. Aksi takdirde ufku karanlıktır.

Ermeniler tarihte Türkler kadar olmasa da birçok devlet kurmuşlardır. Hepsi de silinmiştir ve çok kötü bir şekilde silinmiştir. Ezilerek, mahvedilerek, hezimete uğrayarak yıkılmıştır. Defalarca yaşanmıştır bu. 428’de, 1021’de, 1045’te, 1375’te, 1920’de yaşanmıştır. Bu son Ermenistan denemesinin de aynı şekilde sonuçlanmaması için, dediğim gibi, şart iki tanedir: Bir, Rusya ile sıkı ve sağlam ilişkiler. İki, Türkiye ve Azerbaycan ile makul işbirliği. Adamcağız tam da bunları yapmaya çalışıyor. Ahım şahım çok yetenekli büyük bir siyasi lider değil. Ermenistan gerçekten çok küçük bir yer. Yerevan’da birkaç gün dolaşsanız, ülkenin siyasi önderliğinin tamamıyla sokakta karşılaşıyorsunuz, tiyatroda karşılaşıyorsunuz, resepsiyonda karşılaşıyorsunuz, merhaba merhaba oluyor. Yani böyle sonsuz bir insan kaynağı yok, her şey sen ben bizim oğlan. Bu çerçevede Paşinyan’ın mevcutların en iyisi olduğunu düşünüyorum. Baştaki politikaları yanlıştı, fakat şu anda orada değil artık. Gerçek dünyayla tanıştı. Bence sonuna kadar desteklenmesi lazım. Yanlışlar da yapsa, eksik ve yetersiz de olsa, daha iyisini öneremediğiniz sürece, ki öneremiyorsunuz, bence en iyi seçenek Paşinyan’dır.