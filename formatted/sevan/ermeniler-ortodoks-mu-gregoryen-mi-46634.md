# Ermeniler Ortodoks mu Gregoryen mi

*Pazar Sohbeti*

29 December 2019

**Anahtar Kelimeler:** Ermeni kilisesi, Gregoryen, Ortodoksluk

**Kaynak:** https://www.sevannisanyan.com/metin/ermeniler-ortodoks-mu-gregoryen-mi-46634

---

**Biz Ermeniler bugüne kadar Gregoryeniz diye biliyorduk. Şimdi Patrikhane Ortodoks Apostolik olduğumuzu söylüyor, hangisi doğru?**

Ermeni kilisesinin veya mezhebinin adı meselesi, bıkkınlık veren bir konudur. Batılılar Gregoryen diyor. 19. yüzyılda icat edilmiş bir tabirdir. Yanılmıyorsam önce Ruslar kullandılar bunu, biraz aşağılayıcı bir tonla. Olmayacak bir şey değil, Gregoryen diyorlarsa Gregoryendir. Ermenice karşılığı Lusavorçagan olur. O da olabilir. Şimdi Ortodoks modası çıktı, kafa karıştırıcı bir şey. Ortodoks sıfatını Rumlarla Ruslar gaspetmiş bir kere. Hakiki Ortodoks onlar değil biziz diye ortaya çıkmanın fazla bir anlamı yok. Kimseyi ikna edemezsin, adamlar telif hakkını almışlar bir kere.

Apostolik meselesine gelince, 1700 yıldır didik didik didiklenmiş bir konu. Ermeni kilisesini Havari Tateos ile Partoğomeos kurdularsa Aziz Lusavoriç’in işi ne? Neden Gregoryen deniyor? Yok 301 yılında Gregor veya Krikor Hristiyanlığı Ermenilere getirdiyse, havariler ne iş yaptı?

Bunlar bence daraltıcı tanımlardır. Bir dini, doktrin üzerinden tanımlamak doğru bir şey değil, bir gelenek olarak tanımlamak daha doğrudur. O yüzden bence doğru tanımlama Kadim Ermeni Kilisesidir. Temel özelliği nedir? Ermeni olmasıdır. İkinci özelliği nedir? Eski olmasıdır. E tamam işte budur. Başkaca bir isme gerek yok.