# Dünya nüfusu nasıl azalır

*Pazar Sohbeti*

31 July 2022

**Anahtar Kelimeler:** doğum kontrolü, nüfus

**Kaynak:** https://www.sevannisanyan.com/metin/dunya-nufusu-nasil-azalir-66261

---

**Dünya nüfusunun azaltılması gerektiğine birkaç kez değindiniz. Savaşların bunda etkili olmadığını da söylüyorsunuz. O zaman ne yapmalı?**

Teknik yöntemleri eminim vardır, çok da zor değildir. Politik açıdan zordur. Bunun kararını vermek ve uygulamak ve kararı verip uygulayanların insanlık düşmanı sayılarak idam edilmemesini sağlamak çok kolay bir şey değil.

Özellikle Batı ülkelerinde ve modernleşen Doğu Asya ülkelerinde doğurganlıkta muazzam bir düşüş var. Evlilik kurumunun tahrip edilmesi doğal olarak çocuk doğurma eğiliminde büyük bir azalmaya yol açtı. Eşcinselliğin, transseksüelliğin ve benzeri yaşam tarzlarının teşvik edilmesi de nüfusu radikal olarak azaltma sonucunu doğuran uygulamalar. Bunun sonucu olarak toplumda alenen eşcinsel hayat tarzını tercih edenlerin sayısında muazzam bir artış oldu. Normalde tarih boyunca her toplumda yüzde iki, üç dolayında dolaşır eşcinsellik eğilimi. Bugün Amerika Birleşik Devletleri’nde yüzde yirmi gibi rakamlardan söz ediliyor.

Feminizmin bir ana akım kültürel fenomen haline gelmesi de direkt olarak nüfus kontrolü sonucunu doğuran bir gelişme. Kadınların kariyer ve meslek ve para kazanma ve işçilik yaşamına teşvik edilmesi, doğurgan olmayan cinsellik türlerinin teşvik edilmesi, kürtajın bir doğum kontrol yöntemi olarak onay görmesi, bunlar özellikle toplumun elit sayılan kesimlerinde radikal bir nüfus azalmasına yol açtı.

Fakat asıl problem olan Afrika ve Güney Asya konusunda bu saydığım trendlerin henüz ciddi bir etkisi yok. Nijer ülkesinde doğurganlık oranı kadın başına yedi çocuk. Yıllık nüfus artış oranı yüzde dördün üstünde. Biraz aritmetik biliyorsanız bunun yirmi yılda, elli yılda doğuracağı sonucu kolayca hesaplayabilirsiniz. Öyle görünüyor ki önümüzdeki bir kuşak içinde Nijer değil ama komşu Nijerya dünyanın en kalabalık sekiz on ülkesinden biri haline gelecek. Mısır 120 milyonu buldu, çılgınca artmaya devam ediyor. Hindistan olmuş bir buçuk milyar. Bırakın bunu yönetmeyi, doğru dürüst saymaya bile artık imkan yok.

Bu konuda ne yapılabilir? Bir tarihte bir fikir ilgimi çekmişti. Özellikle Hindistan gibi bir ülkede en basit yöntem, hamileliğin ilk haftalarından itibaren doğacak çocuğun cinsiyetini aileye bildirmek. O kadar basit. Hamileliğin ilk günlerinden itibaren teknik olarak mümkün, çocuk kız mı olacak erkek mi olacak. Aileye küçük masum bir rapor olarak gönderirsiniz. Bunun sonucu kadın nüfusunun Hindistan gibi bir ülkede bir kuşak içinde yarı yarıya azalması olur. Çocuk eğer kızsa kürtaj ihtimali erkek çocuğun iki mislinden daha fazla. Kadın nüfusun yarı yarıya düşmesi ise nüfusun yarı yarıya düşmesi sonucunu doğurur. Erkek nüfusunun azaltılmasının demografik açıdan bir sonucu yoktur. Erkek nüfusunu istediğin kadar azalt, ülkenin yarısını askere al, Sarıkamış’larda imha et, nüfus azalmaz. Kısa bir süre azalır, çok hızlı bir şekilde eski düzeyine döner. Erkekler daha çok çocuk yapmaya başlarlar çünkü. Kadınlara oranla erkek sayısı azalsa çok karılılık norm haline gelir. Oysa kadın sayısının azaltılması bir bambaşka toplumsal sonuçlar doğurur. Arz ve talep yasasına göre kadınların seçiciliği artar, dolayısıyla nispi toplumsal güçleri artar. Eş bulamayan erkekler ya savaşçı olup birbirlerini telef ederler, ya keşiş olup doğurganlık piyasasından çekilirler. Her halükarda doğum sayılarında büyük düşüş olur.