# Sosyal medyada sansür nereye gidiyor

*Pazar Sohbeti*

03 May 2020

**Anahtar Kelimeler:** bürokratik diktatörlük, sansür, sosyal medya, Twitter

**Kaynak:** https://www.sevannisanyan.com/metin/sosyal-medyada-sansur-nereye-gidiyor-98816

---

**Twitter hesabınız neden sürekli kapanıyor? Neyi yanlış yapıyorsunuz? Neden mavi tık alıp kendinizi korumuyorsunuz?**

Barbar takımı kampanya yapıp Twitter hesabımı kapattırmayı başardılar. Sağlık olsun, yenisini açarım. Kökü bende nasıl olsa.

Twitter’ın kendisinin son son zamanlarda çok acayip bir yola girdiğini düşünüyorum. Devlet kademesinden gelen sansür baskıları 2018’den, hatta 2016’dan beri hissediliyordu. Ama Jack Dorsey sağlam adamdır, boyun eğmez diye umduk. Son üç aydır, Covid paniğinin başlangıcından bu yana çok kaygı verici bir yola girdiler. Resmi görüşle en ufak bir şekilde çelişen tüm hesapları kapatıyorlar ve herhangi bir itirazı dinlemiyorlar. Maalesef yalnız Amerikan resmi görüşü de değil, ülke rejimleriyle de işbirliği içindeler. En azından Türk yönetimiyle mutabakat halindeler. Türk rejiminin hoşuna gitmeyecek olan tüm hesapları sistemli olarak kapatıyorlar.

Bu feci bir gelişmedir bence. Dünyanın gitgide sıkışan, gitgide boğucu hale gelen bir bürokratik diktatörlüğe nasıl mahkum edildiğinin çok güzel bir örneği. Önce tüm kamusal söylemi Twitter ve Facebook gibi özel şirketlerin kontrolünde olan birkaç sahaya sürdüler. Bu sahalar dışında bir kamu söyleminin, bir iletişim ağının imkanlarını ortadan kaldırdılar. Ondan sonra, hissedarlarına para kazandırmak dışında hiçbir kamusal sorumluluğu olmayan bu şirketler dediler ki, biz hiç kimseye hesap vermeyiz kardeşim. Hoşumuza giderse sizi konuştururuz, hoşumuza gitmezse sizi konuşturmayız. Yallah, git kime istersen şikayet et.

Böyle bir noktadayız şimdi. Korkunç bir yerdir. 300 senedir mücadelesini verdikleri özgürlük, hak ve hukuk mücadelesinin bittiği noktadır. Düne kadar anayasa hukukunun, insan haklarının temel kavramları olduğunu zannettiğimiz her şeyin, bugünün dünyasında, yani Twitter’ların vesairenin olduğu bir dünyada, devletlerin yapay salgınlar yaratıp milyarlarca insanı evlerine kapatabildikleri bir dünyada artık pabucu dama atılmıştır. İnsan Hakları Beyannamesiydi, anayasa hukukuydu, hukuk devletiydi, kuvvetler ayrımıydı, geçti bunların çağı, geçti Bor’un pazarı, başka bir dünyadayız.

Bu çağın siyasi düşüncesini, bu çağın siyasi söyleminin kurallarını oluşturmak gerekiyor.

Tarih notu: Dünyanın ortak kamusal tartışma alanı haline gelen Twitter, 2020’nin ilk aylarından başlayıp üç yıla yakın süren bir kâbus dönemi yaşadı. Amerikan polis devletinin aracı ve sözcüsü haline geldi. Şirketin kurucusu olan Dorsey tasfiye edildi. Ancak Kasım 2022’de Elon Musk’ın platformu satın almasıyla birlikte Twitter nispi bir özgürlüğe kavuşabildi.