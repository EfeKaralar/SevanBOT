# Hapse girenlere neleri öğütlemeli

*Pazar Sohbeti*

19 June 2022

**Anahtar Kelimeler:** cezaevi, hapis, pratik öğüt

**Kaynak:** https://www.sevannisanyan.com/metin/hapse-girenlere-neleri-ogutlemeli-41999

---

**Siyasi nedenlerle hapse girecek birine ne tavsiye edersiniz?**

Öncelikle güzel sohbet edebileceğiniz ve bundan dolayı sizden para istemeyecek bir veya birkaç avukat edinin. Her hafta sizi ziyaret etsinler, sizinle sohbet etsinler. Hayatınızı inanılmaz derecede kolaylaştırır ve güzelleştirir, hapiste kalışınızı değerli hale getirir. Avukat olması lazım, çünkü öbür türlü serbestçe ziyaret edemiyorlar. Yakın akrabalarınız ve ismini listeye yazacağınız üç kişiden başkası sizi ziyaret edemiyor, onlar da istediği zaman ziyaret edemiyor. Belli günlerde ancak ziyaret edebiliyor, süresi kısıtlı, tepende gardiyan duruyor, bir şey alıp veremiyorsun. Oysa avukat istediği zaman, istediği süreyle ziyaret edebiliyor. Özel hücrede saatlerce sohbet edebiliyorsun. Bir kişiye vekaletname vermen gerekmiyor. On kişiye de verebilirsin, hepsi seni ziyaret edebilirler. Yeter ki her dakikası para olan avukatlardan olmasınlar, ki siz de vicdanen rahat olasınız, arkadaş geliyor benimle sohbet etmeye ama bu yüzden para kaybediyor duygusuna kapılmayasınız. Birinci tavsiyem budur.

İkincisi bol miktarda kitap bulundurun ve özellikle yoğunlaştırılmış çalışma gerektiren kitaplar edinin. Belli bir konuya konsantre olmanızı gerektiren bir okuma projesi hazırlayın. Mesela yabancı diliniz varsa zor ve kapsamlı bir kitabı çevirmeye girişin. Yahut dil öğrenin.

Üçüncü tavsiyem şu olur. Sosyal medyaydı, imza kampanyalarıydı, bilmem ne derneğinin anma günüydü gibi şeylere boş verin. Hiç birine beş dakika bile vakit ayırmaya değmez, hiçbir faydası ve hiçbir getirisi olmayan şeylerdir. Anlamsız protesto mailleri yazıp, anlamsız twitter paylaşımları yapan ve anlamsız bildirilere imza atan insanlar siz hapisten çıktıktan sonra başınıza ekşirler ve karşılık beklemeye başlarlar. Biz seni desteklemiştik ama sen şimdi ne cüretle yetmez ama evet diyorsun gibi, bedel talebiyle karşınıza gelirler. O yüzden öyle şeylere kesinlikle itibar etmeyin. Türkiye koşullarında bugün imza kampanyalarının, filan yoldaşın yanındayız cinsinden boş duyar gösterilerinin hiçbir anlamı yoktur. Öyle şeylerle uğraşmayın. Cezaevi müdürünün sinirini bozmaya yarar, başka da bir şeye yaramaz.