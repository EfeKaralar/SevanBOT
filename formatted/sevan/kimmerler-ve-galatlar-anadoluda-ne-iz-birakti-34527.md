# Kimmerler ve Galatlar Anadolu’da ne iz bıraktı

*Pazar Sohbeti (Düzenlenmiş)*

24 May 2020

**Anahtar Kelimeler:** Ankara, Galatlar, Kimmerler, Yozgat

**Kaynak:** https://www.sevannisanyan.com/metin/kimmerler-ve-galatlar-anadoluda-ne-iz-birakti-34527

---

**Kimmeryalılar kimdir? Conan yaşamış mıdır?**

Kimmerya ve Conan Amerika’da 1960’larda çıkmış bir fantezi roman dizisi, filmleri de yapıldı. Tarihi kişi ve kavimlerden yüzeysel bir şekilde esinlenmiş, gerisini hayal gücüyle doldurmuş. Kimmerya değil ama Kimmerler gerçekten var. Conan’ın gerçek dünyada bir esin kaynağı var mıdır bilmiyorum, yoktur sanırım.

Kimmerler, Yunanların İskit adını verdiği göçebe İrani kavimlerin bir boyu. Medlerle akraba oldukları söyleniyor ki, bu da onları sanırım bizim Kürtlerle amcazade yapar. MÖ 8. yüzyılda bugünkü Gürcistan’ın oralarda bir yerde üslenmişler, MÖ 7. yüzyılda bütün Anadolu’yu baştan başa istila edip terör estirmişler. Kapadokya yöresini zaptetmişler, Sinop’u yakıp yıkmışlar, Efes’teki Artemis tapınağını yıkmışlar. Önce Ankara civarındaki Frigya krallığını, peşinden Manisa’daki Lidya krallığını eşek tepmişe çevirmişler. MÖ 600 civarında yenilip tarih sahnesinden kaybolmuşlar. Karışmışlar şüphesiz. Anadolu harmanının bir parçası haline gelmişler.

Tevrat’ta bunlara Gomer, Ermeni tarihlerinde Gamir veya Kamir adı veriliyor. Enteresan olan şu ki eski Kapadokya’nın, yani Kayseri vilayetinin bugüne dek cari olan Ermenice adıdır Gamir veya Kamir veya Garmir. Kayseri’nin Germir kasabasının adı oradan gelir.

En meşhur krallarının adı Dygdamis veya Lygdamis. Kimmerce D’nin Yunanca L olması tipik bir şey, birkaç başka örneği var. Bu vatandaş Bodrum’daki Karya krallarıyla akrabalık tesis ettiğinden, sonraki Karya hükümdarlarının birkaçı da Dygdamis veya Lygdamis adını taşımış. Bunlardan birinin adı halen Aydın’ın Adagide kasabasında aramızda yaşamaya devam ediyor.

Bir de Galatlar vardır biliyorsunuz. Keltler, yani Asterix’in halkı, eski Galya’nın halkı. Bunlar MÖ 1000 yılları civarında Batı Avrupa’nın büyük kısmına hakim olmuşlar. Almanya’nın güneyi, İtalya’nın kuzeyi, bütün Fransa, daha sonra Britanya adaları. Yazıyı tanımayan ilkel bir toplum. En meşhur özellikleri savaşta çırıl çıplak yalın kılıç savaşmaları. Romalıların gladius adını verdikleri düz kılıcı bunlardan öğrendiği, adını da Keltçeden aldıkları söyleniyor. Gladyatör kelimesinden bildiğiniz bir isim.

Bu arkadaşların bir kolu, MÖ 278’di galiba, bir akın seferine çıkmışlar. Yunanistan’ı darmadağın etmişler, İstanbul’a gelmişler, İstanbul’u haraca kesmişler, Boğaz’dan karşıya geçmişler, sonra Ankara civarında Bergama Krallarına yenilmişler. Bu kadar macera yeter deyip İç Anadolu’ya yerleşmişler. Üç tane aşiret krallığı veya beyliği oluşturmuşlar orada, en azından Roma tarihçilerinin bize anlattığı böyle. Beyliklerden biri Pessinus’ta, yani bugünkü Eskişehir’in Ballıhisar kasabası. Biri Ankyra, yani Cumhuriyetimizin gözbebeği Ankara’nın hisarında. Biri de Tavium’da, bugünkü Yozgat’ın Büyüknefes köyü. 300 sene boyunca bu yerlerin egemeni olmuşlar. Sonra herkes Hristiyan olunca artık sen, ben, biz farkı kalmamış, bir potada kaynaşmışlar ve kaybolmuşlar.

Ankara ve Yozgat yöresinde köylerde bir hayli sarışın insan vardır, bütünüyle sarışın olan köyler vardır. Coğrafyadan ötürü hemen hepsi MHP seçmenidir tabii. Bunların Galatların soyu oldukları iddia edilir. Ama ne kadar doğrudur bilemem.