# Çocukları evde eğitmek iyi mi

*Pazar Sohbeti*

18 September 2023

**Anahtar Kelimeler:** evde eğitim, homeschooling, okul

**Kaynak:** https://www.sevannisanyan.com/metin/cocuklari-evde-egitmek-iyi-mi-03373

---

**Homeschooling uygulaması hakkındaki görüşleriniz nelerdir? Çocuk gelişimi için daha başarılı bir alternatif yöntem olabilir mi?**

Hayır, en azından ilkokulda homeschooling’e karşıyım. Homeschooling çocuğu okula göndermeden evde eğitmek demek. Okulların bir rezalet olduğu bir gerçek. Türkiye’de öteden beri böyle olmuştur. Ne yazık ki Batı dünyasında da, özellikle Amerika’da, özellikle kamu okullarının nasıl bir ahlaki ve sosyal çöküntü içinde oldukları da birazcık eğer konuları takip ediyorsanız bileceğiniz bir şeydir. Fakat buna rağmen homeschooling’in iyi bir şey olduğunu düşünmüyorum. Çocukların en azından ilkokulda mutlaka okula gitmeleri lazım. Çünkü ilkokulun işlevi birtakım ders konuları öğretmek değildir. Okulun işlevi sosyalizasyon öğretmektir. Yani senin ailenin mensubu olmayan yabancı çocuklarla bir arada yaşamayı öğretmektir. Onlarla kavga etmeyi, onlarla delikodu yapmayı, onların kıçına kalem batırmayı, onlarla saç saça baş başa gelmeyi, aşık olmayı öğretmektir. Bunlar insan tecrübesinin çok önemli unsurlarıdır.

İlkokul düzeyinde sınıf ayrışmasından kesinlikle kaçınmak lazım. Yani köylülerin ve işçilerin ve Kürtlerin de gittiği okula gitmesi lazım çocuğunuzun, eğer bu zümrelerden birine mensup değilseniz. Ne kadar geniş bir insan spektrumuyla tanışırsa çocuk, küçük yaştan itibaren o kadar dengeli ve sağlıklı bir kişilik geliştirme imkanı bulur.

İlkokulun çok önemli bir diğer faydası çocuğun biyolojik bünyesini güçlendirmektir. Çeşitli mikroplarla ve virüslerle tanışmasını ve onlara karşı bağışıklık kazanmasını sağlamaktır. Evde eğitim fikri, güvenlikli sitelere kapanma trendinin aşırı bir ucu bence. Genç kuşağı toplumdan izole etmeye çalışıyorsunuz. Dolayısıyla toplum içinde iş göremez hale getiriyorsunuz. Toplum içinde iş görür olmanın gerektirdiği becerilerden yoksun bırakıyorsunuz onları. Yapmayın, çocuğa bir kötülüktür.

Ben çocuklarıma çok küçük yaştan itibaren çok hafif dokunuşlarla şunu dedim. Okulda o duyduklarınız var ya, size öğretmenin anlattıkları. Onlara bir de şu açıdan bakın. Direnin o mesaja. Çünkü çocuk, öğretmenin mi ailesinin mi daha güçlü, daha haklı olduğunu hemen algılar. Hangisine güvenmek gerektiğini çabucak keşfeder. O yüzden okullarda verdikleri dini ve/veya milli endoktrinasyonu kırmak aslında kolaydır, eğer ciddiye alırsanız işinizi. Üstüne varmayacaksınız çocuğun. Atatürk, Allah vs. teraneleri mi öğretiliyor? İki lafla patlatırsınız o balonu. Çok kolaydır çocuğu bu konularda kuşkuya düşürmek. Öğretmenin balonunu patlatacak bir iki tane sivri iğne verin eline, büyük bir zevkle patlatırlar.

Başarılı homeschooling nasıl olur biliyor musunuz? Eski zamanda eğer aristokratsanız, çağın en iyi hocalarını tutup, onları konağınızda yatırıp, yıllar boyunca onları besleyebiliyorsanız, eyvallah, belki bir anlamı vardır. O zaman bile tek öğrencisi olmaması lazım öğretmenin. Çevre köyün yetenekli çocuklarından birkaçını çağırıp konağınızda eğitmeniz lazım o zaman. Ama öyle bir gücünüz yoksa zaten kaliteli bir öğretmen bulmanız çok zor. Kendinizin çocuğu formel olarak eğitecek imkanlara, sabra, inada sahip olduğunuzu da hiç zannetmiyorum. O yüzden uzak durun o sevdadan.