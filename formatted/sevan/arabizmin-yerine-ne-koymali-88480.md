# Arabizmin yerine ne koymalı

*Pazar Sohbeti*

07 June 2020

**Anahtar Kelimeler:** Arabizm, Evropizm, Moğolizm

**Kaynak:** https://www.sevannisanyan.com/metin/arabizmin-yerine-ne-koymali-88480

---

**Türkiye Arabizm’den ne zaman nasıl kurtulur?**

Öpüp de başına koysun Arabizmi. Alternatifi ne? Alternatifi Moğolizm’dir. Hangisi daha iyi?

Teorik olarak üç tane alternatifi var Türkiye’nin. Bir Evropizm, bir Moğolizm, bir de Arabizm. Cumhuriyetin ilk yıllarında sözde Evropizmi koydular ortaya, yüzlerine gözlerine bulaştırdılar. Olmadı. Çünkü Türkiye hiçbir zaman ciddi bir şekilde Evropizm seçeneğini takip etmedi. Belki Tanzimat zamanında, 1850’lerde, 60’larda öyle bir şey denendi. Kırım Savaşı’nın ertesi, Tanzimat’ın en heyheyli günleri, Abdülaziz zamanı. 1923’teki Batılaşma deneyi sahte bir deneydi. Küçük bir elit azınlığı kandırmak için yapılan bir propaganda çalışmasıydı. Batılaşma perdesi altında Türkiye’nin Tek Parti devrinde yöneldiği yol Moğolizm yoludur. Cengiz Han’dır. Cumhuriyet ideolojisinin Türklere sunduğu isim seçeneklerinde Ludwig yok, Wolfgang Amadeus yok, Einstein da yok. Modern Türk insanının adı Cengiz’dir, Atilla’dır, Timur’dur. Fetih ve yağma ve talan dışında insanlığa hiçbir katkısı bulunmamış olan bu insanlar ulusal kahraman olarak yüceltilmiştir. Türklere model olarak sunulmuştur.

Onlarla kıyasladığın zaman Arabizm’i öp de başına koy. Daha zararsızdır. Bir medeniyet iddiası, bir ahlak iddiası vardır. O yüzden Türkiye Arabizm’den kurtulmaz. Kurtulmamalı.