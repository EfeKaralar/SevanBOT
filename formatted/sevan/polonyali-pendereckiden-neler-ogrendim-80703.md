# Polonyalı Penderecki’den neler öğrendim

*Pazar Sohbeti*

21 June 2020

**Anahtar Kelimeler:** Katolik, Penderecki, Polonya

**Kaynak:** https://www.sevannisanyan.com/metin/polonyali-pendereckiden-neler-ogrendim-80703

---

**Krzystof Penderecki’nin Ermeni çıkmasına ne dersiniz?**

Şaşırdım vallahi, bilmiyordum. Büyükannesi Ermeniymiş, çocukken birkaç kere Ermeni kilisesine götürmüş, etkilenmiş oradaki ayinden diyor. Polonya’nın güneyi ile Ukrayna’nın ona denk gelen kısmında epeyce sayıda Ermeni kasaba ve köyleri var biliyorsunuz. 17. yüzyılda oraya göçmüşler. Birtakım imtiyazlar alıp kendi yerleşimlerini, kiliselerini, idari yapılarını kurmuşlar. 20. yüzyılın kargaşalıklarına dek kültürlerini sıkı sıkıya korumuşlar. Onun bir kalıntısı bu da.

Penderecki 1970 ve 1980’lerde klasik müziğin, yahut klasik demeyelim ona, Avrupa Yüksek Kültür Müziğinin modern bir versiyonunu oluşturma yönünde önemli adımlar atan biridir. Aynı zamanda son derece dindar bir Katoliktir. Katolik dini müzik yazmıştır.

Hatıralarımı anlatayım bununla ilgili. 1981 veya 82 olmalı, Penderecki’yi keşfettim. Özellikle Passio Secundum Lucam, Bach’ın Passion’larının çağdaş bir yorumu, kilise müziği. Derken Polonya’dan o sırada yeni gelen bir arkadaşla bir ev paylaşma durumunda kaldık. Özgün bir insan, hayatta tanıdığım sayılı manyaklardan biriydi. Sonradan iyi bir sinemacı oldu. Siz hatırlamazsınız, o yıllarda Demirperde arkası Doğu Avrupa başka bir dünya gibi bir yerdi, o bölgeden insanlarla rutin bir şekilde bir araya gelmek, sohbet etmek hiç kolay şeyler değildi. Arada duvar vardı. Dolayısıyla Polonya’dan yeni gelen birisi egzotik bir hadise. Çok şaşırmıştı, sen Penderecki’yi nereden biliyorsun diye. Polonya’da bile bunu bulmak zordur, sen ajan mısın nesin diye geçirmişti aklından.

Polonya’da o yıllarda muhalefetin başını Katolikler çekiyordu. Dine dönüş hareketi Polonya’da komünizme karşı direnişin, özgürlük mücadelesinin ana kanalı haline gelmişti. Batı Avrupa’da olsa dindarlıkla alakası olmayacak olan insanlar, entelektüeller, düşünürler, bilim insanları, sinemacılar falan, komünist sistem altında ruhunu kaybetmiş, özgürlüğünü kaybetmiş, kendine karşı dürüstlüğünü kaybetmiş olan bir toplumun din sayesinde bir şekilde ayakta durabilmesini, din sayesinde vicdanını yeniden keşfetmesini önemsiyorlardı. Penderecki öyle bir çağın, öyle bir direnişin simge isimlerinden biriydi. Ona benzer bir diğer isim Henryk Górecki, o da dindar Katolik. Üçüncü Senfonisine bir kulak verin isterseniz. Beğenirsiniz, beğenmezsiniz bilmem. Cesur ve özgün bir ruhla karşılaştığınızı hissedeceksiniz tahminimce.

Klasik 19.-20. yüzyıl sol ve liberal çizgilerinden gelen benim gibi biri için, 1980’lerin başında bunlar çok yeni fikirlerdi. Alışık olmadığımız şeylerdi. Çünkü bize 19. yüzyıldan beri öğretilen şey şu: Din eşittir geri, bilim eşittir ileri. Nokta. Basit. Polonya’dan yükselen ses ve onun hemen peşinden Macaristan’dan yükselen sesler bize dediler ki tam tersidir. Özgürlük ve ilericilik dindedir. Ben dindar bir insan değilim, ne katoliğini ne islamcısını sevmem. Ama söylenen sözde de bir mantık var. Ve bu çok yeni, hiç alışık olmadığımız bir düşünce tarzı. “Türkiye’de acaba neler olabilir? Türkiye’de İslam acaba zannedildiği kadar felaket bir şey olmayabilir mi?” sorusunun kafamda ilk filizlenmeye başladığı yerler bunlardı, 82-83 yıllarında.