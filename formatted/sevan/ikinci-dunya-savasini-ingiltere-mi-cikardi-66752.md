# İkinci Dünya Savaşını İngiltere mi çıkardı

*Pazar Sohbeti*

05 December 2021

**Anahtar Kelimeler:** Churchill, Dünya Savaşı-İkinci, Hitler, Rusya

**Kaynak:** https://www.sevannisanyan.com/metin/ikinci-dunya-savasini-ingiltere-mi-cikardi-66752

---

**İngiltere, Almanya’ya savaş açmasaydı İkinci Dünya Savaşının engellenebileceğini iddia edenler var. Haklı mıdırlar sizce?**

Hitler’in İngiltere’ye savaş açmak gibi bir niyeti yoktu. Hitler’in amacı Rusya’yı ele geçirmekti. Lebensraum isterim diye feryat ettiğinde kastettiği Rusya’dır. İmparatorluk kurmaktı hayali. Muazzam bir hayaldi, çünkü Rusya’yı ele geçirdiğin zaman Sibirya’ya ve Pasifik’e kadar açılıyorsun. İngilizle Amerikalının okyanuslardaki hakimiyetine karşı dünya tarihinin gördüğü en büyük kara gücü oluyorsun.

Fransa Rusya’nın müttefikiydi. Almanya’nın stratejik hesabı ise aynen Birinci Savaştaki gibiydi. Rusya’ya saldırmadan önce Fransa’yı devre dışı bırakması gerekiyordu. Çünkü Alman orduları Rusya’ya sürüldüğünde Fransa arkadan vuracaktı. Onun için bir Blitzkrieg’le, yani Yıldırım savaşıyla, Fransa’yı devre dışı bıraktı, hazırlığını yaptı, ondan sonra Rusya’ya saldırdı.

İngiltere’ye ısrarla gönderdiği mesaj şuydu: Sizinle savaşmamız için bir neden yok. Savaşırsak canınızı yakarız, ama bizim İngiltere’yi ele geçirmek gibi bir niyetimiz, planımız, hatta imkanımız yok. Lütfen tarafsız kalın. Buydu Hitler’in politikası. Buna rağmen Churchill, İngiltere’nin varlığı ve geleceği bu savaşa bağlıdır diyerek savaşın düğmesine bastı. Savaşı başlatan, gerçek bir dünya savaşına dönüştüren İngiltere’dir ve Churchill’dir.

Böyle yapmasa ne olurdu? Almanya karşı konulmaz bir güç haline gelirdi. Almanya eğer sırtını güvenceye alıp, Fransa’yı susturup, bütün gücüyle Rusya’ya hücum etse, Rusya’yı muhtemelen yenerdi ve bu da Almanya’nın neredeyse bütün eski dünyaya, bir uçtan bir uca hakim olması demekti.

Bu İngiltere’nin kabul edemeyeceği bir şeydi, çünkü İngiliz dünya hakimiyetinin sonu olurdu. İngiltere’nin marjinal ve lüzumsuz bir ada devletine dönüşmesi, cılızlaşması ve sönmesi sonucunu doğururdu. Bunu kabul edemeyiz dediler. Almanya’ya saldırdılar. Nefesleri tükenmeye yüz tutunca da, imparatorluklarını Amerikalılara ipotek etme karşılığında Atlantik ötesindeki kuzenlerini yardıma çağırdılar.

Bugün Ukrayna üzerinden başlatmaya çalıştıkları savaşın da stratejik çerçevesi çok farklı değildir. Yalnız bu kez ana aktör Almanya değil doğrudan doğruya ABD’dir. Almanya bu kez Amerika’nın yedeği olarak giriyor Rusya’yı bertaraf etme mücadelesine.