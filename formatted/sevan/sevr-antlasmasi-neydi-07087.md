# Sevr Antlaşması neydi

*Pazar Sohbeti*

30 January 2022

**Anahtar Kelimeler:** Sevr Antlaşması

**Kaynak:** https://www.sevannisanyan.com/metin/sevr-antlasmasi-neydi-07087

---

**Her seferinde bize Sevr size okullarda anlatıldığı gibi değil diyorsunuz. Bunu nasıl anlamalıyız? Yani örneğin güneydoğu Fransızlara, Antalya İtalyanlara bırakılmadı mı?**

“Sèvres Treaty” yahut Sevr Antlaşması diye internete yazın, metin geliyor. Kolayca buluyorsunuz. Türkçe, Osmanlıca, İngilizce, Fransızca her dilde bulabiliyorsunuz. Okuyun. Mesela şöyle bir gerçekle tanışacaksınız. Türkiye’yi böldüler parçaladılar, Türklere sadece Kastamonu ile Ankara civarı kalmıştı değil mi? Yok öyle bir şey. Ara, tara, didik didik et, bulamazsın. Külliyen yalan, ya da bizim bilmediğimiz başka bir Sevr Antlaşması var bu insanların bildiği. Antlaşmanın resmi metinleri açıktır, ilk günden beri yayınlanmıştır, dili de gayet sarihtir. Antalya’yı da kimseye vermemişler, Hakkari’yi de vermemişler. Hatta İzmir’i bile vermemişler, beş yıl geçsin bakarız demişler İzmir için.

Bir kere şunu aklınızdan çıkarmayın. Sevr Antlaşması, Türkiye ile birtakım diğer ülkeler arasında yapılmış bir antlaşmadan ziyade o ülkelerin, yani Birinci Dünya Savaşı’nın galibi olan ülkelerin kendi aralarında yaptığı bir antlaşmadır. Müzakerelerine Türkiye katılmadı bunun. İtalya’nın San Remo kentinde Nisan 1920’de yazıldı antlaşma. Ağustos ayında Türk delegasyonu Paris’in Sevr banliyösüne çağrıldı, tebliğ edildi. Karşı görüş bile sorulmadı. İngiltere, Fransa ve İtalya arasında Türkiye’ye ilişkin ihtilafların çözülmesi amacıyla yapılmış bir antlaşmadır. İlk evvela Türkiye’nin sınırları belirlenir. O sınırlara biraz sonra geleceğim. Sonra Türkiye’nin iç yönetimi, yani polisi, jandarması, askeriyesi, ekonomisi, gümrükleri, demir yolları, deniz limanları, maden işletmeleri, okulları, matbuatı protokole bağlanır. İmzacılar Birinci Dünya Savaşı’nda ortak olup 1920’ye gelindiğinde kedi köpek gibi birbiriyle dalaşan ülkelerdir. Enkaz olmuş ve yönetim ehliyetini büyük ölçüde kaybetmiş olan Türkiye’de bunlar fısattan istifade birbirlerine kazık atmasınlar diye yapılmış bir düzenlemedir. Sevr Antlaşması’nın özeti budur.

Ek olarak, 1907’de İran’da yapılan Rus-İngiliz protokolü modeli üzerinden, bu ülkelerin bağımsız Türkiye’deki ekonomik öncelik alanları tespit edilir. Antalya’da, Antalya Limanı için bir ihale yapılacaksa İngiltere ve Fransa buna girmeyecek, İtalya girecek. Zonguldak’ta maden işletilecekse buraya Fransa ve İtalya burnunu sokmayacak, İngiltere ön planda olacak. Bu anlamda ekonomik imtiyaz sahaları belirlenir. Bunlar, pratikte işleme şansı sıfır olan düzenlemelerdir. Nitekim İran’da da işlememiştir. Daha ziyade, hiçbir konuda umduğunu bulamayan İtalyanları teselli etmek için eklenmiş göstermelik bir ikramiye gibi geliyor bana.

Sınırlar konusuna gelince, Sevr Antlaşması’nın sınırları Lozan Antlaşması’nın sınırlarından çok farklı değildir. Her iki antlaşmanın can alıcı konusu bütün Arap ülkelerinin ayrılmasıdır. Bu konuda iki antlaşma arasında fark yoktur. Farklar birkaç noktadadır.

1- İzmir ve Ayvalık beş yıl boyunca Yunan işgalinde kalacak. Bu beş yıl boyunca İzmir Kalesi’ne Türk bayrağı asılacak, yani kağıt üzerinde egemenlik Osmanlı Devleti’nde kalacak. Yerel parlamentoda Türkler nüfuslarıyla orantılı olarak temsil edilecek. Bölgede yaşayan Türkler Osmanlı vatandaşlığını koruyacak. Bölgeden tehcir edilmiş Rumlar bir sene boyunca geri dönebilecek, sonra nüfus değişimi olmayacak. Beş yılın sonunda il meclisi Yunan yönetiminin devamını isteyip istemediğine karar verecek.

2- Kilikya’da, yani Adana Maraş bölgesinde çok tuhaf bir hadise vardır. 1919’un sonunda Fransızlar bu bölgeyi işgal etmiş, fakat tahmin ettiklerinden çok daha çetin bir direnişle karşılaşmıştır. Fransa’da tüm siyasi partiler “Kilikya macerasına” karşı çıkmıştır. Şubat 1920’de Fransızlar Maraş’tan püskürtülür. Mayıs ayında ateşkesi kabul edip Antep saldırısını keserer. Kasım ayında ise resmen Kilikya davasından vazgeçip Ankara rejimiyle anlaşma yoluna giderler. Buna rağmen Ağustos ayında imzalanan Sevr Antlaşması Kilikya’yı Fransız yönetimine verir. Gayri ciddi bir durum vardır ortada, San Remo’daki diplomatlar sanki bir hayal dünyasında yaşıyorlardır.

3- Antlaşmanın içeriğe ilişkin birinci maddesine göre kuzeydoğu sınırı Dünya Savaşı’ndan önceki hale iade edilecektir. Yani Kars, Ardahan ve Batum Ruslara veya Rus İmparatorluğu’nun ardılı olan devletlere verilecek. Buna karşılık Erzurum, Trabzon vesaire Türk tarafında kalacak. 1914’teki statükoya geri dönülecek. Sonra ta aşağılarda eklenen 89cu maddeyle denir ki, doğudaki altı vilayette bir Ermenistan kurulmasına ilişkin Amerika Başkanı Woodrow Wilson’ın hakemliğine Türkiye saygı göstermeyi taahhüt eder. Sınırı çizmiş, sonra da diyor ki, eğer ismen zikredilen Wilson adlı biri, ABD Başkanı değil, Woodrow Abi, arzu ederse doğudaki vilayetlerin bir kısmında Ermenistan kurulabilir, Türkiye de bunu peşinen kabul eder. Benzeri olmayan bir tuhaflıktır bu. Üstelik şöyle bir durum var. Üç sancağı, yani Kars, Ardahan ve Batum şehri hariç Batum sancağını Türkiye 1918’de bilfiil zaptetmiş, sonra ateşkeş sağlanınca askerini sözde bu yerlerden çekmiş, fakat geriye Türkiye’nin kontrolünde birtakım yerel şura hükümetleri bırakmıştır. Yani bu yerler 1920’de zaten Türkiye’nin kontrolündedir. Rusların bu yerleri almaya ne gücü ne iştahı vardır, Ermenilerle Gürcülerin de o sancaklarda nüfusu kalmamıştır. Yani Sevr Antlaşması’nda kuzeydoğu sınırına ilişkin yazılan şeyler fantezi dünyasının eseridir.

Antlaşmanın geri kalan kısmında ülkenin iç yönetimine dair aşırı derecede ayrıntılı düzenlemeler vardır. Ordu kaç kişi olacak, donanmada kaç gemi bulunacak, gümrükler ne olacak, hastaneler nasıl yönetilecek, Osmanlı borçları nasıl tasfiye edilecek, eski eser mevzuatı nasıl düzenlenecek, limanlarda taşıma ücreti kaç para olacak ve saire, teferruatlı düzenlemeler getirilir. Osmanlı Devleti’nin bağımsız hareket etme imkanı bilfiil lağvedilir. Fakat öyle anlaşılıyor ki burada esas kaygı, Osmanlı’nın öteden beri adeti olduğu üzere, Avrupalı devletlerin biri veya birkaçına yanaşıp öbürlerini devre dışı bırakmasını önlemektir. İşleyecek bir model değildir. Çünkü tarihte görülmemiş bir şekilde adeta üçlü bir kondominyum yönetimi kurulmuştur. Türkiye bir tür uluslararası komite yönetimi altına sokulmuştur.

İngilizlerle Fransızlar bu tarihte Irak’ta, Suriye’de, Lübnan’da, Filistin’de birbirini boğazlamakla meşguldür. İtalya Fransa’yla savaşa girsem mi, girmesem mi havalarındadır. Üç müttefik arasında herhangi bir işbirliği zemini kalmamıştır 1920 yılına gelindiğinde. Ve diyor ki bu üçü belirli paylar ve kurallar çerçevesinde Türk gümrüklerini yönetecekler. Olacak şey değildir. Absürt bir metindir Sevr Antlaşması.

Biliyorsunuz benim takıntılı olduğum bir konudur. Dünyayı akıl mı yönetiyor yoksa aptallık mı yönetiyor? Ezelden beri kararsızım o konuda. Sevr Antlaşması için aklıma gelen en basit, en kolay yorum, bunlar budala. Bunlar ne yaptıklarını bilmiyorlar. Bunlar bir Dünya Savaşı’nı kazanmış olmanın getirdiği kibir ve üstünlük duygusuyla akıllarına gelen her saçma fikri dünyaya dayatabileceklerini sanıyorlar. Bu birinci yorum. İkinci yorum, akıl varsa eğer bu işin ardında, İngiliz aklı varsa bu işin ardında, bu bir pazarlık metnidir. Türklere ölümü gösterdiler, sıtmaya razı ettiler. İki yorumdan birini, buyurun, alın, seçin, beğenin.