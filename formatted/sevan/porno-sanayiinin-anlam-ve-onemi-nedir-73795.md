# Porno sanayiinin anlam ve önemi nedir

*Pazar Sohbeti*

05 September 2021

**Anahtar Kelimeler:** Kadın psikolojisi, Para ekonomisi, Porno

**Kaynak:** https://www.sevannisanyan.com/metin/porno-sanayiinin-anlam-ve-onemi-nedir-73795

---

**Porno sanayiinin devasa büyüklüğünü ve toplumlar üzerindeki etkisini konuşsanız?**

Porno zararlı mı, faydalı mı? Helal mi, sömürü mü? Valla düşündüm, düşündüm, bulamadım bu soruların cevaplarını. Ben şahsen pornodan yanayım. Güzel porno seyredilir. Tahmin ediyorum ki yeryüzündeki erkek nüfusunun tamamı da benimle aynı kanıdadır. İstisnası olacağını hiç sanmam. İkiyüzlülük yapmak mecburiyetinde kaldıkları zaman birtakım şeyler söyleyebilirler de, kendi başınayken pornodan hoşlanmayan erkek ben duymadım, görmedim. Görsem de inanmam.

Kadınlardaki farklı bir psikoloji, anlaması daha zor. Belli bir şey ki, kadınların görsel olarak uyarılma eğilimi erkeklerden farklı. Tahminimce — bu bilimsel bir şey değil, kendi gözlemlerimden çıkardığım — kadınların %15-20 kadarı pornoya meraklı olmasalar bile göz atmaktan hoşlanıyorlar. Diğerleri hoşlanmıyor. Buna karşılık erkeklerin hepsi, ama hepsi, iyi yapılmış pornodan etkilenir. Dolayısıyla porno endüstrisi aleyhine söyleyecek bir şey bulamıyorum. Talep varsa arz da olacak.

Tarih boyunca her zaman olmuş. Eski Yunan’da da, onun öncesinde de cinsel açıdan cazip olan, tahrik edici nitelikte kadın figürleri her zaman üretilmiş ve değer verilmiş bunlara. Bugün ulaştığı noktada dev bir sanayie dönüşmesinin benim bilmediğim ya da kavrayamadığım birtakım zararları var mıdır bilmiyorum doğrusunu isterseniz. Porno endüstrisinde rol alan kadınların bunu zorbalık ya da sömürü koşullarında yaptıklarını düşünemiyorum. Öylesi de vardır mutlaka da, sonuçta temiz para, pek çoğu güle oynaya istifade ediyordur bir fırsat çıktığında.

Bir şeye dikkat etmenizi isterim. İnsanlık tarihinde, para faktörünün, para kültürünün ilk uygulandığı sahalardan biridir porno. Fahişelik insanoğlunun ilk mesleği denir ya, onda ciddi bir doğruluk payı var. İlk baştan itibaren, parayla satın alınabilen mal ve hizmetler arasında başta gelenlerden biridir, cinsel hizmetler. Porno kelimesi zaten eski Yunanca bir kelime, pornografia. Porni, yani fahişe ise kelime anlamı olarak “satılık” demek, yani ticari meta, para karşılığı satın alınan şey. Neden böyledir diye düşündüğünüzde çok basit ve şaşırtıcı bir şeyle karşılaşıyorsunuz. Para ekonomisinin egemen olmadığı çağlarda ekonomik üretim, yani yiyecek üretimi, hayvan besleme, kumaş dokuma, giysi dikme, halı dokuma, ne bileyim çömlek yapma, ok imal etme, vs. bunların hemen hepsi aile içinde gerçekleşen şeyler. Aile içinde üretemeyeceğin şey nedir? Her şeyden önce fahişelik hizmetleridir, yani pornodur. Tanım gereği böyledir. Mantıken imkansızdır aile çerçevesinde halledilmesi. İkinci şey de tuzdur. Tüm yiyecek maddeleri arasında, normal koşullarda kendi başına üretemeyeceğin tek zorunlu gıda maddesi var, o da tuz. Dolayısıyla, fahişelik ve pornografi, bir, tuz ticareti, iki, para ekonomisinin ilk geliştiği sahalar olmuşlar.

Ya, bunu hiç düşünmüş müydünüz? Ben düşünmemiştim şahsen. Tuzu biliyordum da pornonun tarihteki anlam ve önemini pek fark etmemişim.