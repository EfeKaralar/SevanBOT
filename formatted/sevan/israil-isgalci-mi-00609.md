# İsrail işgalci mi

*Pazar Sohbeti*

16 May 2021

**Anahtar Kelimeler:** İsrail

**Kaynak:** https://www.sevannisanyan.com/metin/israil-isgalci-mi-00609

---

**Filistin ile İsrail arasında olanları nasıl yorumlarsınız? Sizce medyaya nasıl yansıyor?**

İsrail işgalcidir, o yüzden kınanmalıdır argümanına benim karnım tok. Dünyada işgalci olmayan kavim ve devlet yok gibi bir şey. Hepsi de işgalcidir. Birileri gelmiş ötekileri ezmiş, talan etmiş, yerine geçmiş. Bugüne kadar her ülkenin tarihi böyle, bir kısmı daha erken, bir kısmı daha geç. Türkiye’nin tarihi bilhassa böyle. Fransa da öyle, Amerika daha beteri. Bir tek Japonya var galiba, burayı birilerinden gasp etmedik, hep bizimdi diyebilecek.

İsrail’in bugünkü koşulları bir trajedidir. Yani İsraillerle Filistinlilerin çatışma, aynı toprak parçası üzerindeki kavgası bir trajedidir. Bunu görmek, iki taraflı olarak da görmek lazım. Fakat İsrail’in bir devlet olarak varoluş hakkını savunmak şarttır. İsrail’in varoluşuna yönelik çok ciddi bir tehdit var. Etrafı bilmem kaç yüz milyon kişilik Arap dünyasıyla çevrili, onun etrafı bir buçuk milyarlık İslam dünyasıyla çevrili ve bu İslam dünyasının kıytırıktan rejimleri, kalabalığı galeyana getirmek uğruna İsrail’i denize dökmeyi bir ulusal hedef haline getirmişler bugüne kadar. Bunu başlatan Nasır’dır, Suriye’de Hafız Esed de Nasır’ın yolundan gitmiştir. Denize dökülmekle tehdit edilen bir ulusun kendini savunması, gerekli olan neyse onu yapması ve gerekirse bu uğurda acımasız olması bence temel bir haktır. Bunu sorguladığınız anda konuşacak bir mevzumuz kalmaz.

Yalnız, eğer yetmiş yılın sonunda hala bir çözüm bulamıyorsan, gitgide ikiyüzlüleşen ve inandırıcılığını yitiren bir argümanla, talihsiz bir halka köpek muamelesi yapmayı, öldürmeyi, evlerini yıkmayı, topraklarından sürmeyi, duvarlar arasına hapsetmeyi, mahkeme etmeden hayat boyu zindana atmayı tek yöntem olarak biliyorsan, bunun ötesinde bir çözüm yolu bulamıyorsam, o zaman İsrail’de bir şeylerin feci surette yanlış olduğunu kabul etmek lazım. İsrail’de bir şeyler yanlış. Kendileri düzeltemiyorlarsa, birlerinin bu meseleye el atıp düzeltmesinin vakti gelmiştir. Bir Gaza Savaşı, iki Gaza Savaşı, üç Gaza Savaşı derken, eh artık yeter, bu olmaz diyebilmek lazım. Kendileri yönetemiyorsa, başkalarının müdahil olma zamanı gelmiştir bence. Dediğim gibi, İsrail’in varoluş hakkı tartışılabilecek bir şey değildir. Ama ondan sonrasını bir daha düşünmekte fayda var.