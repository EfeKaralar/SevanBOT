# İnsanlar nasıl koyunlaştı

*Pazar Sohbeti*

23 April 2023

**Anahtar Kelimeler:** Covid, internet

**Kaynak:** https://www.sevannisanyan.com/metin/insanlar-nasil-koyunlasti-13928

---

**İnsanların dünyanın kötüye gidişi hakkında bu denli sessiz kalmasını, internetin bürokratik kontrol aracı olmasına bağlayabilir miyiz?**

Hayır, internete bağlayamayız. İnternet de bir faktördür, yeni bir faktördür. Fakat ondan önce gelen birkaç başka nokta var. Birincisi, uyuşturucuya alıştırır gibi, insanları birtakım maddi konforlara alıştırdılar. Bu konforları terk etmek çok güç. İkincisi insanları içinde yaşadığı toplumdan ve aileden ve sülaleden ve gelenekten kopuk birer birey haline getirdiler. Onları yalnızlaştırdılar. Ortak bir kimlik için, ortak bir dava için fedakarlık yapmak ve gerekirse canını feda etmek duygusunu yok ettiler. Çünkü bir insan, kendini atalarından gelen ve yavrularına devredeceği bir mirasın, zincirinin bir baklası olarak tanımladığı zaman, gerekirse hayatını feda etmeyi gözünü kırpmadan kabul eder. Çünkü bir sürecin bir parçasıdır. Kendisi değildir önemli olan. Atalarının şanını ve onurunu korumak ve evlatlarının dünyasını inşa etmektir hayattaki fonksiyonu. Bu duyguyu ortadan kaldırırsan insan çırıl çıplak kalır. Pasif olur, korkak olur, hedonist olur ve en ağır zorbalıklara, en ağır zulümlere karşı tepki gösteremez hale gelir.

Son iki üç yılda Covid rezaletinde gördüğümüz koyunlaşma süreci, kişiliksizleşme süreci dehşet verici bir hadisedir. Bundan çıkaracağımız bir tek sonuç var. Çağdaş medeniyet insanı bir çıkmaz sokağa sokmuştur. Bu sokaktan dönemezsek halimiz haraptır.