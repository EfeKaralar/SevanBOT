# Kişi adları: Canbeg

*Blog*

09 December 2020

**Anahtar Kelimeler:** Canbeg, Kişi adları

**Kaynak:** https://www.sevannisanyan.com/metin/kisi-adlari-canbeg-13389

---

Canbeg yahut daha doğrusu Cihan Beg aşireti 17. veya 18. yüzyılda Elazığ-Baskil tarafından kalkıp Sivas, Yozgat, Çorum ve Konya Ovasına göçmüş, halen kendi adlarıyla anılan Cihanbeyli kazasına yerleşmiş. Vaktiyle Kürtçe konuşurlarmış. Resmi İslam’ın gereklerine kulak asmadıkları için Alevi sayılırlarmış. Şimdi öyle anlaşılıyor ki bir kısmı veya çoğu zemine intibak edip Kürtçeyi unutmuş. Dini itikatlarını da düzeltmişler. Sorarsan ısrarla Türkmen olduklarını söylüyorlar. Aksini söyleyeni yalancılık, art niyetlilik, vatan hainliği, afedersiniz Ermenilik vs. ile suçluyorlar. Haklılar mı? Elbette haklılar. O zahmetli diyarda ‘Kürt’ diye damgalanmanın kime ne yararı var? Evladını yarın bu yüzden polis okuluna yazdıramazsan hesabını kim verecek?

Tersi de var. Rişvan aşiretinin Rumiyan kolu Gaziantep’te Nizip ile Yavuzeli ilçelerinde oturuyor. Adı üstünde Rumi, yani Türk. Ta 16.-17. yüzyıl olaylarında Kürtlerin egemenliğindeki Rişvan konfederasyonunun kanadı altına girmişler. Halen Kürtçe konuşuyorlar. Lakin ‘bunlar Kürt’ desen dayak yiyorsun. ‘Bunlar Kürt değil’ desen öbür taraftan dayak yiyorsun.

Yer Adları sitesini halkın katkılarına açmanın cezası bunlar. On senedir, aralıksız, birileri Nizip’in falanca köyü Kürttür diye yazar, ertesi gün biri kudurur ‘Türkmen onlar şerefsiz’ diye saldırır. Silersin niye sildin derler. Belli değil yazarsın vay utanmaz orası özbeöz Kürttür diye üstüne tükürürler. İkisi birden kullanıcı notu olarak kalsın dersin, o yalancılara neden prim verdin diye küserler. Zor iş.