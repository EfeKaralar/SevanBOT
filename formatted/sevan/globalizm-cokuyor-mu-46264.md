# Globalizm çöküyor mu

*Pazar Sohbeti (Düzenlenmiş)*

14 March 2022

**Anahtar Kelimeler:** ABD hegemonyası, Covid, globalizm, Ukrayna savaşı

**Kaynak:** https://www.sevannisanyan.com/metin/globalizm-cokuyor-mu-46264

---

**Post globalizm hakkında ne düşünüyorsunuz?**

Globalizm derken söylenen şey Amerikan hegemonyasıdır. Başka bir içeriği yok o lafın. Devletlerin yetkileri kısılsın, ABD’nin dolar sayesinde sahip olduğu finans gücü dünyanın her hücresine elini kolunu sallaya sallaya girip çıksın. İstediği yere yatırım yapsın, istemediği yerden yatırımı çeksin. Amerikan kanunları hakim olsun. Amerikan polis gücü tüm yerküreyi ağ gibi sarsın. Devletlerin yetkileri kısılsın derken bunun altındaki mesaj da, Amerikan devletinin yetkileri sonsuza kadar artsın. Müthiş bir sahtekarlık.

Post globalizmden kastiniz tam olarak nedir bilmiyorum. Globalizm Amerikan hegemonyası demekse, demek ki Amerikan hegemonyasının sona ermesi kastediliyor. İyi bir şey. Evet, post olmalı. Ona çalışmak lazım. Kısa vadede hangi tarafa gidileceğini belirleyecek olan en önemli etken de Ukrayna savaşıdır. O savaşı Allah göstermesin NATO kazanacak olursa sonumuz kötü, post filan hayal olur. Yenilirlerse, ki yenilecekler gibi görünüyor, post globalist bir çağa tanık oluruz muhtemelen.

O yönde gördüğüm bir işareti hatırlatayım müsaadenizle. Amerikan globalizminin son dönemde en büyük zaferi Covid kriziydi. Bir kriz icat ettiler, zorla bütün dünyaya dayattılar. Rusya ve Çin’e dahi kısmen boyun eğdirdiler. Okulları kapatın dediler, millet kapattı. Ticari yükümlülüklerimizi iptal ediyoruz dediler, millet boyun eğdi. Sahte aşımızı herkes yapacak dediler, millet kuzu kuzu gidip sıraya girdi. Bir zaferdi. Yeni çağda totaliter kontrol nasıl olacak konusunda ders niteliğinde bir egzersizdi.

Dikkat edin, tastamam aynı yöntemlerle Ukrayna hakkında uluslararası bir kriz yaratmayı denediler. Rusya’ya yönelik akıl ve ahlak dışı yaptırımlar dayattılar. Dünyadaki tüm ülkelerin, ağır ceza tehdidiyle bu politikalara boyun eğmesini talep ettiler. Pek tutturamadılar. Net bir şekilde Suudi Arabistan, Birleşik Arap Emirlikleri ve Güney Afrika ittifaktan koptu. Hindistan, Türkiye ve Macaristan kopmanın eşiğine geldi. Daha ürkek bir şekilde bütün Afrika ülkeleri, Latin Amerika ülkelerinin çoğu, Endonezya, hatta Pakistan gibi bir ABD kuklası, pardon biz almayalım dediler.

2020’de Covid rezaletine biat eden ülkelerle 2022’de Rusya yaptırımları rezaletine biat eden ülkelerin haritasını yan yana koyarsanız, post global dünya hakkında daha iyimser olma fırsatını bulursunuz diye düşünüyorum.