# Aztekler ve Eskimolar Türk mü

*Pazar Sohbeti*

27 November 2022

**Anahtar Kelimeler:** Amerika yerli dilleri, Aztekler, Eskimolar, Türkçülük

**Kaynak:** https://www.sevannisanyan.com/metin/aztekler-ve-eskimolar-turk-mu-15802

---

**Kızılderililer ve Eskimolar Türk mü?**

Peki bu sorunun tersini niye sormuyorsunuz? Yani Türkler acaba Eskimo mu? Sümerler Türkmüş. Yoo, Sümerler Türklerin zuhurundan dört bin sene önce yaşadı. Sakın Türkler Sümerlerin kayıp bir boyu olmasın?

Amerika kıtasındaki yerli dilleri son yüzyılda ciddi bir şekilde incelendi. Birçoğu üzerinde bayağı akademik literatür üretildi, doktora tezleri vesaire yazıldı. Birbiriyle akrabalığı henüz gösterilemeyen yüzden fazla dil ailesi olduğu anlaşıldı. 400 kadar dil belgelendi, grameri, kelime dağarcığı, yapısal özellikleri çarşaf çarşaf yayınlara konu oldu. Bir allahın kulu çıkıp bunları inceledi mi? Birbiriyle alakasız yüzlerce dilden bahsediyoruz. Türklerle akrabaysa hangisi akraba diye derli toplu bir tez koyuldu mu ortaya?

Yaptıkları şey 1930’ların dil fantezisi günlerinden beri aynı. Bir iki tane kelime bulunuyor bir yerden, o da çoğu zaman ikincil, üçüncül kaynaktan. Mesela Aztek dilinde tepetl kelimesi dağ demek. Tepeye benziyor mu benziyor. Buna benzer iki üç tane daha kelimeyi deneme yanılma yoluyla buluyorsun. Bitti. Demek ki Aztekler Türktür. Peki arkadaşım bunun bir anlam ifade etmesi için bu dille Türkçe arasındaki ortaklıkları sistemleştir, ses değişim kurallarını çalış, yaz. Ama onlar yok.

Pekala mümkündür. Türklerin atalarıyla akraba bir kavim ya da aşiret bir tarihte Bering Boğazını geçip Amerika kıtasının bir yerlerine yerleşmiş olabilir. Mesela ne bileyim Oregon eyaletine yerleşmişlerdir. Mümkün mü? Mümkün. Ne zaman olmuş bu? En az 13 bin sene önce, bazı arkeologlara göre 20 bin sene önce. 13 bin sene önceki Türkçe hakkında en ufak bir fikrimiz var mı? Türkçe veya Türkçemsi bir dil var mıydı o tarihte? Bilmiyoruz. 13 bin yıl önce dil dediğimiz hadise neye benzerdi, onu da bilmiyoruz. Yazılı metni olmayan iki dili 13 bin yıl arayla karşılaştırmak ve bağlarını kurmak için gerekli teknikler var mı elimizde? Yok. Hint Avrupa dilleri konusunda epey yol alındı. Coğrafi olarak birbirinden çok uzak birtakım dillerin ortak kökten geldikleri gösterildi. Ama bu dillerin çoğunun 3000 yıllık yazılı geleneği var ve ondan önce geçirdikleri süre, yani Hint Avrupa ana dilinden ilk yazılı dillerin türeyişine kadar olan süre bilemedin iki bin sene. Burada ise asgari 12 bin seneden söz ediyoruz. Türkçenin yazıya geçmesi 1300 yıl, Amerikalı yeğenlerin gitmesi, eğer varsa öyle bir şey, 13 bin yıl. Kızılderili ve İnuit dillerinin araştırılması ve kaydedilmesi 100 yıl yahut bilemedin 500 yıl. Demek ki bunların ilk yazıya geçtiği tarihle birbirinden ayrıldıkları tarih arası 12 bin yıl gibi bir şey. Böyle bir farkı aşacak bir köprü teknolojisine sahip değiliz. Kim bilir, belki vardır birtakım akrabalıklar, fakat bunu bilmemize imkan yok. Çünkü araçlar yok elimizde.

O yüzden bir fantezi olarak, bir ihtimal olarak, bir roman konusu olarak değerlendirebiliriz ecdadın Amerika macerasını. Fakat bunu bilimsel bir iddia olarak, bir tarihi gerçek olarak ortaya atan kişilerin cehaletine hükmederiz ve onları ciddiye almayız.