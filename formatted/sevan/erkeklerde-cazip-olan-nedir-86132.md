# Erkeklerde cazip olan nedir

*Pazar Sohbeti*

25 December 2022

**Anahtar Kelimeler:** cinsel cazibe, erkekler, IQ

**Kaynak:** https://www.sevannisanyan.com/metin/erkeklerde-cazip-olan-nedir-86132

---

**Şimdi gençliğinize dönseniz daha yakışıklı olmayı, zekanızın 90 IQ’ya düşmesi şartıyla seçer miydiniz? Yoksa daha zeki olup şimdiki tipinizde kalmayı mı?**

Şimdi tipsiz olduğumu düşünüyorsunuz, sizin takdiriniz tabii. Doksan IQ ile yaşamanın nasıl bir şey olduğuna dair de çok fazla bilgim yok. Siz belki o konuda beni aydınlatmak istersiniz.

Erkeklerde yakışıklı olmanın çok önemli bir avantaj veya marifet olduğunu düşünmüyorum. Erkekler açısından cinsel cazibe kaynağı olan faktörlerin birincisi ve en önemlisi güvenilirliktir. Mücadele azmidir, ya da genel olarak azimdir Sonra elbette zekadır. Ama öncelikle pratik zekadır, yani entelektüel zekadan ziyade problem çözme yeteneğidir. İstikrarlı bir kişilik sahibi olmaktır. Haddizatında para da müthiş afrodisyaktır derler. Belki de şu anki bilanço artısından ziyade, uzun vadede kalıcı olmayı vaat eden bir ekonomik refahtır erkekleri cinsel açıdan asıl cazip hale getiren. Tabii ki IQ da önemli bir faktördür, çünkü güvenilirliğe, problem çözme yeteneğine, uzun vadeli başarı ihtimaline işaret eder.

Yoksa artist güzelliği, fotomodel güzelliği erkekler açısından çok kısa süreli yoğun bir ilgi kaynağı olabilir. Hemen peşinden başka şeylerle desteklenmiyorsa, yani sadece yakışıklı bir tiple bir gülümsemeden ibaretse erkek, çok kısa sürede, üçüncü günün sonunda sıfırlanır, alay konusu haline gelir.