# Hapis ıslah eder mi

*Pazar Sohbeti*

16 February 2020

**Anahtar Kelimeler:** alışkanlıklar, Cezaevi

**Kaynak:** https://www.sevannisanyan.com/metin/hapis-islah-eder-mi-39494

---

**İnsanlar hapishanede mi yoksa en özgür alanlarda mı kodlanıp norma sokulur?**

Bir süre hapis yatıp da ıslah olmuş hiç kimse tanımıyorum ben. Kodlanıp norma sokulmaktan kastiniz buysa, şüphe yok ki hapis o iş için uygun bir araç değil.

Hapis ilginç bir deneyimdir. Bir yıldan daha uzun süre hapiste kalmış olanlar varsa aranızda ne dediğimi anlarlar. Diğerlerinin anlamasına ben ihtimal vermiyorum. Hapis, insanın kişiliğinde hiç tahmin etmeyeceğiniz, öngöremeyeceğiniz birtakım değişiklikler yapan bir deneyimdir. Her şeyden önemlisi hapis, eğer hapiste büsbütün kafayı yemeyeceksen, veya intihar etmeyeceksen diyelim, belli bir ruhsal disiplin veriyor insanlara. Alışkanlıklarından kendini kurtarman yönünde önemli adımlar atıyorsun.

Alışkanlık derken, alışkanlıklar çok kapsamlıdır. İnsan hayatının temelidir alışkanlıklar. Eviniz, işiniz, mesleğiniz, konuşma biçiminiz, giyim tarzınız, aileniz, eşiniz, dostlarınız, siyasi görüşleriniz, bunların hepsi birer alışkanlıktır. Cezaevinde ayakta kalmak istiyorsanız alışkanlıklarınızla aranıza mesafe koyuyorsunuz. Alışkanlıklarınızı, ruhunuzun en derin katmanına itekliyorsunuz, aranıza büyük bir mesafe koyuyorsunuz. Hapisten çıktıktan sonra da bazı şeyleri sürdürüyorsunuz tahminimce. Böyle bu süreçten geçen insanlar genellikle ya eskisinden daha beter kriminal olurlar. Çünkü suç işlememek de bir alışkanlıktır. Suç işlememek, yani yasalara, çevrenin görüşlerine, eşinin, dostunun ihtiyaçlarına ve duygularına saygı göstermek bir alışkanlıktır. Ya sanatçı olurlar, bu da bir çeşit, var olan alışkanlıkların, toplumsal normların, toplumsal vasatlıkların dışına çıkma çabasıdır. Bir çıkış çığlığıdır. Başka bir insan olma çabasıdır. Ya da bunları yapmasalar bile en azından kişiliklerinin, ruhlarının bir kademesinde, eskisinden daha farklı, daha mesafeli, daha soğuk, daha durgun, daha asosyal olurlar.

Bunlar insanları cezalandırmakla elde edilmesi umulan faydalardan çok farklı bir şeydir. Bir süre hapiste tutunca insanların yasalar ve kurallar ve toplumsal normlar karşısında daha saygılı olacağı hep varsayılmıştır. Tamamen boş bir hayaldir. Öyle olmaz.