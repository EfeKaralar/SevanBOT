# Üniversiteler fuhuş yuvası mı

*Pazar Sohbeti*

20 December 2020

**Anahtar Kelimeler:** Ebubekir Sofuoğlu, fuhuş, üniversite

**Kaynak:** https://www.sevannisanyan.com/metin/universiteler-fuhus-yuvasi-mi-87667

---

**Prof. Ebubekir Sofuoğlu’nun üniversiteler fuhuş yuvası oldu çıkışına ne diyorsunuz, haklı mıdır?**

Fuhuş ne demek? Bunu soran oldu mu bilmiyorum. Fuhuş Türkiye’de birbiriyle alakasız iki ayrı anlamda kullanılan bir kelime ve özellikle muhafazakar kesimin bu çift anlamlılığı çok ustaca istismar ettiğini düşünüyorum. Geleneksel anlamıyla ve İslam hukukunda yeri olan anlamıyla fuhuş evlilik dışı cinsel ilişki demektir. Zinadan teknik olarak bir farkı var mı emin değilim. Sevgilinle nikahsız yatarsan bunun adı fuhuştur. Diğer anlamıyla fuhuş ise para karşılığında cinsel ilişkiye girmek demektir. Affınıza sığınarak, orospuluk demektir.

Sanırım Sayın Sofuoğlu’na kimse sormadı, pardon hangisini kastettiniz diyerek. Fuhuş için kullanılan birtakım binalardan söz ettiğine göre tahminimce ikinci anlamı ima ediyor. Birtakım binalar derken, demek ki bazı üniversite öğrencileri para karşılığında işletiliyor. Yani müşteri kabul ediyorlar. Eğer bu gerçekse, eğer böyle bir şey varsa ki olmayacak şey değildir, olabilir, belki de öyledir. Ben tanık olmadım ama Ebubekir Bey tanık olmuşsa doğrudur. Bundan dolayı kimi suçlamak lazım? Hangi koşullarda üniversite öğrencisi kızlar parayla bedenlerini kiralamak mesleğine yönelirler? Bunun ekonomik sebepleri nedir? Bu durumdan dolayı bence hükümetin de, YÖK’ün de, üniversite idarelerinin de müteselsilen sorumlu olması lazım. Okumak için evinden uzaklaşan genç kızları bu yola itiyorsa koşullar, birisinin bunun hesabını vermesi lazım. Bildiğim kadarıyla kimse Ebubekir Bey’i savcılığa davet edip, kardeş ne biliyorsun, delillerin nedir diye sormadı. Makul olan buydu. Bir suç duyurusunda bulunuyorsa delil göstermekle mükelleftir, yoksa iftira faslına girer, sorumlu olur sayın profesör.

Yok diğer anlamda söylemişse, yani üniversitede öğrencilerin aklı fikri sekste demek istemişse, o zaman yapacak bir şey yok, haklıdır bir gözlem olarak. Amerika’yı yeni keşfetmiş gibi bunu haber vermesi gülünç tabii, ama geç de olsa insanların hayatın gerçeklerini öğrenmesi iyi bir şey, faydası var zararı yok. Benim bildiğim kadın erkeğin beraber okuduğu üniversiteler fuhuş yuvasıdır, birinci anlamda. Yeni bir şey değil, ezelden beri öyle olmuştur. Genç insanlar bunlar, ömürlerini Ebubekir Bey’in konferanslarıyla tüketecek halleri yok. Başkasını bilmem, benim üniversite yaşamımda aklım fikrim fuhuştaydı. Öğrencilik hayatımın büyükçe bir dilimi kızların peşinden koşmakla geçti. Hayretle müşahade ettim ki meğer kızların da aklı fikri aynı yerdeymiş. Toydum tabii, bilmiyordum, öğrenmiş oldum. Güzel bir keşifti.

Demek ki neymiş? Biri bir iddia ortaya atarsa önce tartışmanın terimlerini doğru anladığımızdan emin olmak lazımmış. Fuhuş mu diyor? Ne demek istiyor? Maalesef bütün dünyada olduğu gibi Türkiye’de de kamusal tartışmada bu inceliklere dikkat edilmiyor. İnsanlar ne demek istedi, doğru mudur, hangi açıdan doğru olabilir, sebebi nedir, çözümü nedir diye düşünmüyor. Duygusal yükü olan bir kelime kullanıyor birisi. “Aaa, fuhuş dedi, tuu rezil, çocuklarımıza hakaret!” Herkes paniğe kapılıyor, zır zır zırlamaya başlıyor. Anlamsız çığlıklar atılıyor. Adam ne dedi, ne demek istedi belli değil. Ne demek istedin kardeş, bir açıkla hele diyen yok.