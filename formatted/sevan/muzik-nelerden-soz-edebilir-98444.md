# Müzik nelerden söz edebilir

*Seçme Makaleler*

30 January 2024

**Anahtar Kelimeler:** klasik müzik, pop müzik

**Kaynak:** https://www.sevannisanyan.com/metin/muzik-nelerden-soz-edebilir-98444

---

Pop müziğin, bildiğim kadarıyla, belli başlı dört konusu var:

1- Aşığım

2- Aşkım beni sevmiyor,

3- Aşk bitti, ayrılmak istiyorum,

4- Ayrıldık, pişmanım.

Sınırlı bir repertuvar.

Klasik müzikte aklıma ilk gelen konuları sayayım:

- Devrime ihanet eden hükümdarın cenaze töreni,

- Kötü bir fırtınadan sonra eğlence düzenleyen köylüler,

- Baba hayalet gördüm diyen çocuğun açlıktan ölmesi,

- Hiç görmediği babasının vatanı olan İtalya’nın limon çiçeği kokusunu hayal eden kız,

- Kendisine suikast düzenlediğini bildiği Mısır kralının yüzüne gülerek ava giden avlanır diyen komutan

- Kocası tarafından sürgün edilen kraliçenin Allah’a isyan ettikten sonra korkuya kapılması,

- Ukala filozof Seneca’yı öldürdükten sonra içip eğlenen Neron ile dehşete kapılmış yeni gözdesinin kadeh tokuşturması,

- Kanlar içindeki sevgilisini teselli eden kadın,

- Gençlik sevgilisinin kapısında kendi hayaletini görüp dehşete kapılan adam,

- Allah’ın kuzusunun idamını birbirine haber veren kızlar,

- Dünyalar fatihinin sofrasında, insanoğlunun tüm duygularını müzikle ifade eden sanatçılar,

- Bohem sanatçının saf kızı baştan çıkarması, ya da onun tarafından baştan çıkarılması,

- Uyan ey insanlık diye çağıran habercilerin sesi,

- Zampara adamın ihanet ettiği üç sevgilisi ile kocalarının karşılaşması,

- Zampara adamın sırf İspanya’da 1003 kadını baştan çıkardığını, ihanet ettiği sevgilisine anlatan uşak,

- Uçurumun dibinde, duy beni diye Allah’a yalvaran adam,

- Esir edilip vahşi hayvan gibi kafese konulan hükümdarın geçmişini anımsaması,

- Sevgili kızı kendisine ihanet ederse onu parçalayacağını haykıran isterik anne,

- Düğün günü terk edilen kraliçenin kendini diri diri yakmadan önce sırdaşına söyledikleri,

- İhtilalde tüm yoldaşları idam edilince, kuşkularını terk edip kendi iradesiyle giyotine giden kadın

- Derede coşkuyla yüzen alabalığın türküsü,

- Kahramanın beyaz bir kuğu üzerinde yüzerek çıkagelmesi,

- Öldü zannettiği kardeşi ortaya çıkınca kılığından dolayı utanca kapılan kadının şoku, beraberce anneleri ile sevgilisini baltayla parçalayarak öldürmeleri,

- Büyük umutlarla geldiği köyden bir kış günü yenik ayrılan adamın duyguları,

- Hasta cemaati kurtaracak saf budalanın gelişi,

- Kıskanç karısı masum sevgilisini öldürünce dünyayı yakmaya karar veren savaşçının öfkesi,

- İlkbahar ayininde genç kız ve erkeklerin vahşi dansı,

- Aix-la-Chapelle Antlaşmasını kutlamak için yapılan havai fişek gösterisinin eşlik müziği,

- Karısının ördüğü zehirli hırkayı giyince acılar içinde kıvranarak ölen pehlivan,

- Zorbaya direnerek ölümü göze alan terörist kadının, korkak kızkardeşini hor görmesi,

- Oğlu idam edilen kadının teselli edilmesi,‡

Beş dakikada aklıma gelenler bunlar. Tabii bunların en az elli katı, belli bir dramatik kurguya bağlanmadan bu duygu spektrumunun tümünü ve daha fazlasını ifade eden müzikler de var.

Pop müzikmiş. Pöh!