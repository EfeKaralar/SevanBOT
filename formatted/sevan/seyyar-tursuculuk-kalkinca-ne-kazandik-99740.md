# Seyyar turşuculuk kalkınca ne kazandık

*Pazar Sohbeti*

18 April 2021

**Anahtar Kelimeler:** istihdam, kapitalizm, seyyar turşuculuk

**Kaynak:** https://www.sevannisanyan.com/metin/seyyar-tursuculuk-kalkinca-ne-kazandik-99740

---

**Koronadan sonra basit yazılımlarla halledilebilecek bazı meslek grupları ortadan kalkacak gibi duruyor. Bunu koronanın getirdiği olumlu bir gelişme olarak yorumlayabilir miyiz?**

Bazı meslek gruplarının ortadan kalkacak olması ne anlamda olumlu bir gelişmedir? Sen bir sermayedarsan, yani bir milyon dolarlık bir sermayen var ve hayattaki yegane amacın bu sermayeyi olabilecek en yüksek hızla arttırmak ise, o zaman bir anlamı var. İşçileri çıkarayım, kar marjını arttırayım ki bankalara daha fazla faiz ödeyebileyim. Olayın mantığı bundan ibaret. Ne kadar fazla insanı redundant hale getirirsek, yani işsiz bırakırsak, o kadar çok kâr ederiz. Dolayısıyla bankalara o kadar çok kredi faizi ödeyebiliriz. Bu kadar yalın ve bu kadar ahlaksız bir mantık yatar bu işin altında.

Bazı meslekler tarihe karıştı. Mesela seyyar turşuculuk neden yok? Güzel bir şeydi. Macunculuk mesela, insanları mutlu eden bir şeydi. Artı, üç beş kişinin geçimini temin edebileceği bir işti. Bu mesleklerin tasfiyesiyle insanlık ne kazandı? Bu soruyu sorun kendinize. Sözde yapay zeka olacak ve yapay zeka sayesinde şoförlük mesleği kalkacak ortadan, otomasyona geçince otopark görevlileri kalkacak, süpermarket kasiyerleri kalkacak. Da, bu insanlar ne oluyor? Bu insanları işsiz bırakmakla toplumun eline ne geçiyor?

Bir kolektif cinnet halidir bence. Sistemli olarak beyni yıkanmış bir toplumun, toplumsal faydayı sadece finans kapitalin çıkarları açısından görmeye alıştırılmasıdır. Topyekün ahlaksızlaşma halidir.