# Türkiye’de insan onuru korunabilir mi

*Pazar Sohbeti*

23 July 2023

**Anahtar Kelimeler:** insan onuru, Tirkiye Cumhuriyeti

**Kaynak:** https://www.sevannisanyan.com/metin/turkiyede-insan-onuru-korunabilir-mi-99584

---

**Bir birey, Türkiye’de devlet tarafından makbul olmayan vatandaş statüsüne düşmeden onurunu koruyabilir mi?**

Ben bunun yöntemini bilmiyorum. Benim bildiğim, onurunu korumaya çalışmanın doğal ve kaçınılmaz sonucu olarak devleti karşısına alırsın. Başka türlü yapabilen var mıdır? Ben duymadım. Bir kere doğruyu söylemek, doğru olduğuna inandığın şeyi söylemek, Türk Devleti’nin DNA’sına aykırı bir eylem. Hakikat dediğin Devlet’in emrettiği şeydir diyen bir altyapı üzerine kurulmuş Cumhuriyet rejimi. Propagandayı çok önemsemiş, temel amaç olarak gözetmiş. Dolayısıyla, ‘dur bakayım bu doğru değil yahu’ diyen insanları mimlemiş, ezmiş, yok etmiş. İç düşmanlar yaratıp bu iç düşmanlarla mücadeleyi devlete sadakatinin temel ilkesi olarak ortaya koymuş. Dolayısıyla onurlu bir insanın doğal refleksiyle, “siz öyle diyorsunuz da, iç düşman benim dostumdur, kötü insan değil ki bunlar” dediğin anda sen de iç düşman kategorisine düşmüş oluyorsun. Onurlu bir insanın, şeref sahibi bir insanın, Türkiye Cumhuriyeti’nde başını belaya sokmadan varlığını sürdürmesi mümkün müdür sorusunun cevabı: Zor, çok zor. İmkansız hatta.

Son yüz yıl içinde Türkiye’de gerçekten onurlu denilebilecek, gerçekten ahlaki emsal olma niteliğine sahiptir diyebileceğin insanların istisnasız hepsi, siyasi görüşü ne olursa olsun, dini tercihlerin ne olursa olsun, köpekler gibi kovuşturulmuş, en az bir kere hapse girmiş, sürgüne gitmiş, yurt dışına kaçmış, devlet memurları tarafından katledilmiş, hayatı zehir edilmiş, yok edilmiş, malları müsaadele edilmiş, itibarı beş paralık edilmiş, yalanla ve iftirayla ezilmeye çalışılmış insanlar. Nazım Hikmet’inden tut, Said Nursi’sine kadar, Aziz Nesin’inden tut, İsmail Beşikçi’sine, Osman Kavala’sına kadar. Yalnız solcular yahut islamcılar yahut Kürtçüler de değil, bilim insanları, sanatçılar, yazarlar, Orhan Pamuk gibi siyasi anlamda suya sabuna pek fazla dokunmayan biri dahi, hakikati söyleme cüretini göstermeye başladığı andan itibaren Türkiye Cumhuriyeti Devleti tarafından istenmeyen adam ilan edildiler. İnim inim inletildiler. Temel vatandaşlık haklarından yoksun bırakıldılar.

Ulusal bir afettir T.C. Devleti. Hem adam olayım hem bunlarla dalaşmayayım derseniz kendinizi kandırırsınız.