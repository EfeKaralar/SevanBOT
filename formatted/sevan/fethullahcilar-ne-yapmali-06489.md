# Fethullahçılar ne yapmalı

*Pazar Sohbeti*

20 February 2022

**Anahtar Kelimeler:** Fethullahçılar, HDP

**Kaynak:** https://www.sevannisanyan.com/metin/fethullahcilar-ne-yapmali-06489

---

**Türkiye’de yaşayan KHK’lılara ne tavsiye edersiniz?**

HDP’ye katılmanızı tavsiye ederim. Bunun için gidip yalvarmanız, ayaklarını öpmeniz gerekirse gidin onu yapın derim. Çünkü bugün Türkiye’de iki çok büyük mağdur kitlesi var. Biri yüz seneden beri değişmeyen geleneksel aktörümüz Kürtlerdir. Diğeri KHK’lılardır. KHK’lıların son altı yedi yılda başına gelenler bir insanlık ayıbıdır. Günahsızdılar demiyorum, bakın. Feci boyutta siyasi hatalar yaptılar. Bence tasfiye edilmeleri haklıydı ve gerekliydi. Fakat sonuç olarak bugün yüz binlerce insan, insan olmaktan ileri gelen temel haklarından yoksun bırakıldılar. Talan edildiler, aşağılandılar, zindanlara kapatıldılar.

Biliyorsunuz Türkiye’deki hapishaneler bugün iki büyük kitleyle doludur. Biri Kürtlerdir, biri de Fethullahçılardır. Fethullahçıların bugün gelinen noktada öncelikle özeleştiri yapması, sonra da mağduriyette dostları ve ortakları olan Kürtlere gidip, biz ettik siz eylemeyin, biz vaktiyle çok büyük hatalar yaptık fakat şimdi akıllandık. Emredin, ne istiyorsanız başımızın üstüne, beraber mücadele edelim demeleri lazım. Başka da bir tavsiyede bulunamıyorum.

HDP’nin Türkiye’nin başlıca problemi olan eğitim, ekonomi ve demokrasi için faydalı olacağını mı düşünüyorsunuz?

Ekonomiye hiç kimse hiçbir şey yapamaz. Hangisi gelirse aynı şeyleri yapacaktır. Çünkü ekonomi siyasi iradenin kararlarından bir hayli bağımsız yürüyen bir saha. Dış politikada keza iktidardaki partilerin büyük bir rolü veya etkisi ve özgürlüğü olacağını düşünmüyorum. Demokrasi ve eğitim konularında ise, en azından kısa vadede evet, çok ciddi faydaları olacağını düşünüyorum. Radikal faydaları olacağını düşünüyorum. Var olan ideolojik ve bürokratik vesayetin cenderesi içinde olmayan bir kadro Türkiye’de en azından kısa vadede, dört sene, beş sene çok büyük işler başarabilir.

Ben eninde veya sonunda HDP’nin veya onun mirasçısı olacak partilerin Türkiye’de iktidar olacağına inanıyorum. Demografi şaşmaz bir gösterge. Müthiş bir hızla Kürtlerin nüfusu artıyor, Türklerin nüfusu azalıyor. Bu kuşağın yaşam süresi içinde değişimi göreceksiniz. Ve en azından bir geçiş dönemi için bunun Türkiye’de faydalı bir şey olacağına inanıyorum.

Sonra onların da muhalefeti çıkar. Biz de onları destekleriz.