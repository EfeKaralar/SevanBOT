# Nişanyan Sözlük Türk varlığına armağan mıdır

*Pazar Sohbeti*

21 December 2020

**Anahtar Kelimeler:** Nişanyan Sözlük, Türkçe, Türkiye Cumhuriyeti

**Kaynak:** https://www.sevannisanyan.com/metin/nisanyan-sozluk-turk-varligina-armagan-midir-24840

---

**Türkiye Cumhuriyeti size değer vermezken, niçin bu kadar önemli bir sözlük çalışmasını Türklere adadınız?**

Türklere bir şey adamadım, bu bir. Türkiye Cumhuriyeti ve Türkler iki ayrı kavramdır, birbiriyle alakası yoktur. Bu da iki.

Türkiye Cumhuriyeti dediğimiz şey, Türklerin başına musallat olmuş bir heyetin adıdır. Bu heyet beni seviyor mu sevmiyor mu bilmem, benim onları sevmediğim muhakkak. Ama başındaki temsil heyetiyle aram bozuk diye benim ülkeyle bir alıp veremediğim olamaz.

Üçüncüsü, Türkçe benim dilim. Şu konuştuğumuz dil nedir sizce? Ermenice de bilirim ayrıca, ama yıllardır, çocukluğumdan beri Türkçe kullanıyorum. Türkçe olarak okula gittim. Türkçe olarak gazete okumaya başladım. Ana babamın evinde değil fakat evlendiğim evlerde ve çocuklarımla Türkçe konuştum. Yani ne münasebet, niye Türklerin dili olacak ki bu? Benim dilimdir. Bu dili merak etmem, bu dili çalışmam, bu dilin kavramlarını daha yakından tanımak istemem dünyanın en doğal şeyidir. Yaptığım iş de Türklere bir hediye değildir. İnsanlığa bir mütevazı çam sakızıdır. Yani, Fransız da Türkçe ile ilgilenebilir. Kitabımı okur ve böylece faydalanmış olur, ona da hizmet etmiş oluruz. Nereden çıkardınız Türklere hizmet ettiğimi? Öyle bir şey yok.