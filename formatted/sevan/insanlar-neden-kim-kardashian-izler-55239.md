# İnsanlar neden Kim Kardashian izler

*Pazar Sohbeti*

09 March 2023

**Anahtar Kelimeler:** Gregorios Nazianzen, Kim Kardashian, modalar

**Kaynak:** https://www.sevannisanyan.com/metin/insanlar-neden-kim-kardashian-izler-55239

---

**Kim Kardashian’ın takipçi sayısı Türkiye nüfusunun beş katı. İnsanlar reality şovlara neden bu kadar meraklı?**

Reality şovlara meraklı değil, hayır. Reality şov, meraklı oldukları şeyin bir somut tezahürü. İnsanlarda tıpkı koyunlar gibi sürü psikolojisi var. Herkes ne yapıyorsa ben de aynısını yapayım duygusudur yönlendirici itki. Çok kuvvetli, çok da tatmin edici bir duygu.

Üniversitedeyken bir ara 4. yüzyılın Hristolojik tartışmalarına dalmıştım, Aziz Gregorios Nazianzen hakkında bir de paper yazmıştım. İki kuşak boyunca bütün Roma dünyasının halkı, Hz. İsa’nın insan kimliği ile tanrı kimliği bir midir ayrı mıdır, yoksa hem bir hem ayrı mıdır, Baba ile Oğul özdeş midir, yoksa benzer-özlü müdür konularıyla yatıp kalkmışlar. Çarşıda, pazarda, evde, berberde, hamamda bunları tartışmışlar. İnsan ister istemez düşünüyor, başka ve daha önemli bir şeyi mi kastetmişler de bu kavramları aracı mı etmişler diye akıl yürütüyor. Halbuki değil. Buna takmışlar kafayı. İncir çekirdeğini doldurmaz görünen kavramsal ayrımları yaşamlarının ana davası haline getirmişler.

Kim Kardashian hadisesinin farklı olduğunu zannetmiyorum. Herkes bunu konuşuyorsa herkes bunu konuşur. Herkes, diğer herkesin konuştuğu konudan haberdar olmak ve onun bir parçası olmak ister. Komşular eğer akşamleyin, eee Sevan Abi bu konuda ne düşünüyorsun, herkes bunu konuşuyor dediğinde ben bilmiyorum desem puan kaybederim, küçülürüm. Sosyal ortamda arkadaşlar beni aşağılar. O yüzden, herkes ne konuşuyorsa ben de o konuyu bilmek ve o konuda fikir beyan etmek zorundayım. Meşrebime göre, belki çoğunluk görüşünü benimser, kafa sallarım. Belki muhalefet ederim. Belki tartışmaya kimsenin düşünmediği yeni bir nüans katıp şahsi üstünlüğümü kanıtlarım. Esasen yaptığımız iş, toplumsal ilişkiler ağı içinde mevzi tutmaktan ibarettir. Hayatımızın en önemli uğraşı olan bu mücadelede, bazen Kardashian’ın bagajı, bazen Hz. İsa’nın teolojik statüsü, bazen Fenerbahçe’nin golcüsü araçtır, alettir.

Burada tartışmaya değer olan asıl konu, Kim Kardashian’ın çantasını yahut poposunu insanlığın ortak konusu haline getiren kanaat önderlerinin kalitesi meselesidir. İnsanlığı her dönemde esir alan fikir akımları ve modalar arasında bir değerler hiyerarşisi kurabilir miyiz? Bazı modalar diğerlerinden objektif olarak daha iyi modalar mıdır? Bu bayağı tartışmaya değer bir konu. Hz. İsa’nın kimliği meselesi, Kardashian’ın poposından tırnak içinde daha “yüksek” bir konu muydu? Borsa dedikodusu veya, atıyorum, sosyalist teori tartışması daha değerli konular mıdır? Aralarında kıymet farkı var mıdır, yok mudur?

Bu argümanı lehte ve aleyhte her iki türlü de size bir saat anlatabilirim. İsterseniz bir sohbette fark vardır diye anlatırım, bir sohbette fark yoktur diye anlatırım. Kafanız karışır.