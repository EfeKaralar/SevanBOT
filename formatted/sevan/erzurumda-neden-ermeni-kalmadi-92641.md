# Erzurum’da neden Ermeni kalmadı

*Pazar Sohbeti*

05 February 2023

**Anahtar Kelimeler:** Ermeni soykırımı, Erzurum, Rus işgali

**Kaynak:** https://www.sevannisanyan.com/metin/erzurumda-neden-ermeni-kalmadi-92641

---

**1915 sonrası Sivas, Yozgat, Diyarbakır gibi yerlerde az da olsa Ermeni kalmışken, Erzurum, Trabzon, Van gibi yerlerde hiç kalmamasının sebebi nedir?**

Basittir bunun cevabı. İnsanları keserek tüketmek zor, kaçırarak tüketmek daha kolay.

Soykırımın amacı Ermeni milletini yok etmekti. Fakat hiçbir devlet böyle bir girişimi yüzde yüz etkililikle başaramaz, “efficiency” yani. Kalanlar olur. Yerel halk korur, rüşvet verirler, bilmem neredeki köy sehven unutulur, çuha fabrikasında çalışacak işçi lazımdır o yüzden istisna tanırlar, kaymakam vicdanlı bir adamdır, ben böyle bir şey alet olmam der, kalır. Selden arta kalan su birikintileri gibi izleri kalır.

Bütün Anadolu’da kalmış ama Van’da, Erzurum’da ve Trabzon’da kalmamış. Neden? Çünkü bu üç vilayet Birinci Dünya Savaşı sırasında Rus işgali altındaydı. Vilayet derken, o zamanki vilayetler şimdikilerden daha büyüktü. Ağrı, Rize, Malazgirt vesaire de bunlara dahil. 1918’de Rus ordusu dağılınca bu yerlerde hayatta kalmış olan Ermenilerin hepsi kaçtı Rus ordusuyla beraber. Yozgat’takinin kaçacak bir yeri yoktu. O yüzden Yozgat’ta Ermeniler kaldı, Erzurum, Trabzon ve Van’da hiç kalmadı.