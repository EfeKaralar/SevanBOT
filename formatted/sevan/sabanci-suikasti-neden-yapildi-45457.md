# Sabancı suikasti neden yapıldı

*Pazar Sohbeti*

09 January 2022

**Anahtar Kelimeler:** Sabancı suikasti, Tony Parker

**Kaynak:** https://www.sevannisanyan.com/metin/sabanci-suikasti-neden-yapildi-45457

---

**Sizce Sabancı suikasti neden yapıldı, amaç neydi?**

Ben polis değilim arkadaşım, bilmem. Bildiğim bir şey vardır. Bu tip üst düzey cinayetlerin arkasında mutlaka ve mutlaka özel hesaplaşmalar vardır. Tehdit ve şantaj üzerine kurulu bir yönetim mekanizmasının kısa devre yaptığı noktalardır. Bu nasıl bir ticari ya da siyasi çıkar kavgasıydı? Kim kimin köpeğine hoşt dedi? Kim kimin ayağına bastı, neden bastı? Bu konuları hiçbir zaman tam olarak bilemezsin. Sırdır. Günün birinde birisi çıkıp size işte ifşa ediyorum, gerçek öyküsü budur diye anlatsa bile öykünün sadece bir yanını anlatmaktadır. O öykünün bilmediğiniz başka karmaşık boyutları vardır.

Mahalle içindeki basit bir çıkar kavgasını düşünün. Basit bir düşmanlığı anlatmak, analiz etmek ve çözümlemek için mahalle karıları kaç saat, kaç gün, kaç ay yoğun zihinsel mesai harcıyorlar. Kaç farklı şekilde anlatılabiliyor öykü. Bir anlatıcının anlattığı öyküyle diğer anlatıcının anlattığı öykü arasında ne büyük farklar var. İyi bir romancı, iyi bir tarihçi, bir mahalledeki kıytırık bir yaralama olayını analiz etmek için bir yaşam boyu çalışabilir, binlerce sayfa yazabilir.

Bir tarihte size anlatmış olacağım, “Bird” diye bir kitap okumuştum. Yazarı, dur bakayım, Tony Parker. Kansas’ın büsbütün lüzumsuz bir küçük kasabasında geçiyor. Amerika’da town derler, Türkçeye kasaba diye çevirilir, ama bizim bildiğimiz köy işte. Adam gitmiş, bir sene orada yaşamış ve tüm kasaba halkını teker teker ve defalarca sorguya çekmiş. Hayat hikayeni anlat, kimi seversin burada, kimi sevmezsin, kiminle geçmişin nedir, onların hakkında ne biliyorsun, falan, anlattırmış. Diğerine gidip, senin için şöyle diyorlar, böyle geldi kulağıma, doğru mu bu diye sormuş. Dedikodu toplamış. Deştikçe deşmiş, derine inmiş. Olağanüstü bir kitap çıkmış ortaya. Dünyanın en sıradan, en manasız küçük kasabasında insan yaşamları ne kadar karmaşık, ne kadar çok katmanlı öykü var. İlk başta basit görünen bir kişilik analizi derine girdikçe ne kadar farklı şeyler üretiyor, onu görüyorsun.

Sabancı cinayetinden nereye geldik bak. Sorunuzun cevabı, bilmiyorum. Bir fikrim yok. Okudum birtakım dedikodular ama bunlar ne kadar doğrudur, bilmeme imkan yok.