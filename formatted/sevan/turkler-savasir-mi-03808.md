# Türkler savaşır mı

*Pazar Sohbeti*

27 March 2022

**Anahtar Kelimeler:** Türklerde savaşçılık

**Kaynak:** https://www.sevannisanyan.com/metin/turkler-savasir-mi-03808

---

**Vatan-millet-Sakarya’cı halkımız ülke işgale uğrasa ne yapar?**

Başka ülkelerin halkları ne yapıyorsa onu yapar. Pırr diye tüyer, ya da tüymeye çalışır. Biliyorsunuz kahraman Ukrayna halkı kahramanca vatanını savunuyor diye bir propaganda var piyasada. Yahu memleket nüfusunun dörtte biri yurt dışına kaçtı. Yarıdan fazlası evini, barkını bırakıp ülke içinde başka yere göçtü. Daha fazlasının kaçmamasının tek nedeni de savaşma yaşındaki erkeklerin yurt dışına çıkışının yasak olması. Onlar da çıkabilse geriye kaç kişi kalırdı Ukrayna’da, belli değil.

Dünyanın herhangi bir yerinde normal bir insanın davranışının bundan farklı olacağını tahmin etmiyorum. Her toplumda birtakım idealist diyelim, yahut fanatik diyelim, nasıl isterseniz, genç erkekler coşkuyla savaşa giderler. Türk toplumunda da bu gelenek kuvvetli bir şekilde mevcuttur. Büyük çoğunluk kaçar. Bir miktar genç erkek nüfus kalmayı ve savaşmayı tercih eder. Ve genellikle iyi savaşırlar. Çünkü Türklerde var o yetenek. Gözünü karartıp, ölümü hiçe sayıp mücadele etme yeteneği birçok başka ulustan daha fazla var Türklerde. Bu da bir gerçek.