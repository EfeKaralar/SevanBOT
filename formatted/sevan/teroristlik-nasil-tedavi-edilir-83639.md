# Teröristlik nasıl tedavi edilir

*Pazar Sohbeti*

04 February 2024

**Anahtar Kelimeler:** çırak yetiştirme, Nişanyan Sözlük, teröristlik

**Kaynak:** https://www.sevannisanyan.com/metin/teroristlik-nasil-tedavi-edilir-83639

---

**Hocam, terörist olmak istiyorum. İçinde bulunduğum sisteme göz göre göre yalana maruz kalmaktan ve kendimi de kimi zaman bu yalanlarla teskin etmekten o kadar bunaldım ki içimden taşan yıkıcı bir öfkeye sahibim. Siz de bir teröristsiniz. Bu öfkeyi nasıl diri tutup, delirmeden ve fevri davranmadan bunu bir yöne kanalize etmeyi başardınız?**

Başardım mı gerçekten? Ufak tefek başarılarım var gerçi, ama zaman zaman anlamsız fevri çıkışlardan da kendimi alamadım. Akılsızlıktır fevri davranış. Fevri davranışlar yüzünden bir sürü dayak yedim, hapis yattım. Şu anda sürgündeyim, evim barkım yok. Sekiz aylık torunumu göremiyorum.

Öfkeyi nasıl delirmeden kanalize ettiniz sorusunun cevabı, yazdığım üç sözlüktür. Sözlükler o öfkenin disipline edilmiş halidir. Şirince’de yaptığım ve yapmaya çalıştıklarım da o öfkenin disipline edilmiş halidir. Kaya mezarım da o öfkenin disipline edilmiş halidir. Demek ki öfkeyle emeği bir şekilde birleştirebilmek lazım.

Bunun formülü nedir bilmiyorum. Başkasına nasıl yol gösterilir onu da bilmiyorum. Gösterebilmeyi isterdim. Bu işin yöntemi sanırım yanına çırak almaktır. Çırak ve öğrenci yetiştirmektir. Onları belli bir sanata, mesleğe, bir entelektüel veya fiziksel üretime yönlendireceksin. Hatalarını düzelteceksin. Çiğliklerini törpüleyeceksin. Emeği bir alışkanlığa çevirmelerine yardım edeceksin. O iş böyle yapılır, geçmişte de her zaman böyle yapılmış. Ben pek beceremedim onu. Oysa yapabileceğin en değerli şeydir genç insanların öfkesini söndürmeden dizginlemeyi başarmak, o öfkenin ateşiyle arabayı devirmeden hızlı sürmeyi öğretmek. Kendimi eğitmenlik açısından başarısız görüyorum. Yapamadım onu. Bundan sonra da yapacağım yok.

Terörist olmak istiyorum diye haykıran arkadaşın öfkesini çok iyi biliyorum ve yüzde yüz paylaşıyorum. Zorba bir düzenin yüzsüz bir sırıtışla suratına tükürdüğü yalanlara maruz kalmak ve karşılığında hiçbir şey yapamayacağını bilmek çıldırtıcı bir duygu.

Ham insanın doğal tepkisi, yalan konuşma utanmaz herif deyip bir tane tokat atmaktır. Verimsiz bir yöntemdir, kendi kendini tahrip eden, sonuç getirmeyen bir yöntemdir. Diğer yöntem ise oturup Türk dilinin etimoloji sözlüğünü yazmaktır. Sükunetle ve bilgelikle yalanlarını deşifre etmektir. Ve bunu öyle bir şekilde yapmaktır ki, seve seve yahut öbür türlü, senin emeğine mahkum ve mecbur olsunlar. Yahut turizm öyle yapılmaz, böyle yapılır diyerek bir güzellik ideali ortaya koymaktır. Türk ordusunun omzu kalabalık komutanları olarak sana suikast düzenleriz, istersek seni böcek gibi ezeriz diyenlere karşı, ya öyle mi, o zaman ben de mezar anıtımı yaparım deyip dağı delmektir.

Öfkeyi disipline etmek dediğimiz zaman bunları kast ediyoruz. Size de tavsiyem bunun benzerlerini yapmak.