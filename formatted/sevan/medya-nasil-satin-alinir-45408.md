# Medya nasıl satın alınır

*Pazar Sohbeti*

17 October 2022

**Anahtar Kelimeler:** medya, sansür

**Kaynak:** https://www.sevannisanyan.com/metin/medya-nasil-satin-alinir-45408

---

**Batı’da medya nasıl kontrol ediliyor?**

Parayla kontrol ediyor. Başka nasıl kontrol edilecek ki? İnanılmaz büyüklükte parasal birikimler var. Büyük bir ilaç firmasının, büyük bir silah kartelinin, yıllık bütçesinin binde biriyle büyük bir medya kuruluşunu satın alabilirsiniz. Bütün yöneticilerini, bütün kadrolarını maaşa bağlayabilirsiniz. Maaş olmadı, onları bin türlü şekerlemelerle avutabilirsiniz. Çocuklarına araştırma kurumlarında iş verebilirsiniz. Profesyonel bir yazıcıya yazdırdığınız makalelerinin, kitaplarının, absürt birtakım paralar karşılığında yayınlanmasını sağlayabilirsiniz. Onlara Oscar yahut Nobel ödülü verdirebilirsiniz. O kadar zor bir şey değil ki insanları satın almak, büyük para olduktan sonra.

Sonuç olarak bugün dünya haberleri diye önünüze çıkan bulamacın tamamına yakını, yüzde doksan küsuru, iki üç haber ajansı, beş altı televizyon kanalı, bir düzine uluslararası gazete ve onlardan beslenen sosyal medya kalemleri tarafından üretiliyor. Bu kuruluşların tamamı dört veya beş sermaye grubu tarafından satın alınmış durumda. Bu dört beş sermaye grubu, ABD güvenlik ve istihbarat kurumlarıyla iç içe geçmiş teşkilatlar. Tercih ettikleri ve güvendikleri insanları medya kurumlarının başına koyuyorlar ve arıza yapanları anında tasfiye ediyorlar. Konuşamaz hale getiriyorlar.

İnsanlık tarihinde bu derece yoğun bir enformasyon kontrol düzeni kurulmuş mudur, bilmiyorum. Mutlakiyetçi monarşiler çağında Avrupa’da sansür bayağı berbattı, ama her zaman merkezi kontrol dışında Hollanda’da, İsviçre’de, Danimarka’da serbestçe yayınlanan haber kaynakları mevcuttu. Sovyetler Birliği’nde merkezi kontrol feci boyuttaydı, fakat Sovyet halkının çok büyük bir bölümü duydukları her şeyin yalan olduğunu idrak edecek toplumsal sağduyuya sahipti. Bugün hala utanmadan ‘özgür’ dedikleri Batı dünyasında sağlamış oldukları bilgi kontrol mekanizmasının eşi gerçekten pek yok diye düşünüyorum insanlığın geçmişinde.