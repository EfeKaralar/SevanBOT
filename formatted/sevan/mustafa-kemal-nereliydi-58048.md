# Mustafa Kemal nereliydi

*Pazar Sohbeti*

09 May 2021

**Anahtar Kelimeler:** Atatürk, Langaza

**Kaynak:** https://www.sevannisanyan.com/metin/mustafa-kemal-nereliydi-58048

---

**Mustafa Kemal’in Selanikli olduğu söylenir. Ama esasen Selanik’in bir kasabası olan Langaza’lıymış galiba. Hiç gittiniz mi?**

Langaza denilen yer Yunanca Langada, daha doğrusu sızıcı d ile Langadha’dır. Adı değişmemiştir, aynıdır. Selanik’in yirmi küsur kilometre doğusunda gayet lüzumsuz bir taşra kasabasıdır. 20. yüzyıl başında şehir nüfusunun yarıdan biraz azı Türk’müş. Köylerinin çoğunluğu Türk, bakiyesi Bulgar’mış. 1923 nüfus mübadelesinden sonra Yunanlaşmış yerlerdendir. Mustafa Kemal bildiğimiz kadarıyla Selanik’li, fakat annesinin sonradan evlendiği Ragıp Bey Langaza’lı olduğu için çocukluğunun bir kısmını orada geçirmiş.

Mustafa Kemal’in babası olduğu söylenen Ali Rıza Bey ise Selanik vilayetinin başka bir bölgesinden, şimdi Kuzey Makedonya’nın Debar ilinde olan Kocacık köyünden. Debar yöresi silme Arnavut’tur. Ancak Kocacık ve komşusu olan dört beş köyün öteden beri Türk yerleşimi olduğu biliniyor. Günümüzde de nüfusu Türk’tür. Geçen sene gidip gördük oraları.