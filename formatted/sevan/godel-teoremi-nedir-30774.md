# Gödel Teoremi nedir

*Pazar Sohbeti*

27 September 2020

**Anahtar Kelimeler:** Douglas Hofstadter, Gödel Teoremi

**Kaynak:** https://www.sevannisanyan.com/metin/godel-teoremi-nedir-30774

---

**Hocam, Gödel Escher Bach kitabını okudunuz mu? Okuduysanız ne düşünüyorsunuz?**

Gödel Escher Bach kitabını 1983 mü desem, 84’te mi desem, okudum. Okuduktan sonra da tekrar ve tekrar iki üç defa okudum. İlginç bir kitap, zekice yazılmış, insanda entelektüel merak uyandıran bir kitap. Fakat işin Gödel tarafını anlamadım.

Bu olaydan bir iki sene sonra, 86’da Ali Nesin’le beraber askeri cezaevine düştük. Ali Nesin matematikçi, Gödel Teoremi konusunda uzmanlığı olan biri. Ya dedim, usta bana anlat bu Gödel Teoremi nedir? Benim anlayacağım şekilde anlat. Ben matematik konusunda cahil sayılırım. Gerçi lisedeyken filan matematikte iyiydim. Bir iki şampiyonada ödül mödül de almışlığım vardır, ama devamını getirmemişim. Anlattı. Aklım yatmadı. Bir daha anlat. Bir daha anlat. Ben anlayıncaya kadar anlat. Böyle bir kırk günlük bir dönem boyunca bana en az on defa Gödel Teoremi anlattı. Basmadı kafam. Olmuyor, ne yapalım?

Açıklama notu: Douglas Hofsadter’ın Gödel, Escher, Bach, An Eternal Golden Braid adlı kitabı matematiksel paradokslar üzerine bir ara çok meşhur olan bir kitaptı. Gödel ile beraber Johann-Sebastian Bach’ın armoni teorisinin paradokslarını deşen Ein Musikalisches Opfer adlı eserini ve Hollandalı ressam Escher’in perspektif yasalarını zorlayan çizimlerini ele alır.