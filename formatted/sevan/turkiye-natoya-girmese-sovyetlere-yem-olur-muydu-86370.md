# Türkiye NATO’ya girmese Sovyetlere yem olur muydu

*Pazar Sohbeti*

13 December 2020

**Anahtar Kelimeler:** NATO-Türkiye, Sovyetler Birliği, Truman Doktrini

**Kaynak:** https://www.sevannisanyan.com/metin/turkiye-natoya-girmese-sovyetlere-yem-olur-muydu-86370

---

**NATO’ya girilmeseydi Türkiye Sovyet cumhuriyeti olur muydu? Ve muhtemelen içinden birkaç Sovyet cumhuriyeti çıkar mıydı sizce?**

Türkiye’nin böyle bir seçeneği var mıydı diye sormak lazım önce. Çok zor görünüyor. Bence izin verilmezdi, mümkün değil. Avrupa kıtası 1945’i izleyen bir iki yılda ABD ve Sovyetler Birliği arasında paylaşıldı. Konumu ve geçmiş performansı nedeniyle Türkiye’nin Sovyetler Birliği’ne yedirilmesi o tarihte düşünülebilecek bir seçenek değildi. Ne İngiltere, ne Amerika böyle bir şeye izin veremezdi. Somut durum da buna uygun değildi. Doğu Avrupa ülkelerini Sovyetler Birliği savaşta bilfiil işgal etmişti. Yeni bir savaş olmadıkça oralardan çıkarılması hemen hemen imkansızdı. Türkiye ise işgal edilmiş değildi. Yunanistan da değildi. Savaş bittikten sonra Sovyetler Yunanistan’ı bir komünist kalkışmayla ele geçirmeye çalıştığında Batılı devletlerin çok şiddetli tepkisiyle karşılaştı. Önce İngilizler, onların gücü yetmeyince Amerikalılar, kahredici güçle önlediler rejim değişikliğini. Aynı şey Kore’de oldu. Komünistlerin iki Kore’yi birleştirme çabaları savaşla sonuçlandı.

Amerika Truman Doktrinini ilan etmese ve Sovyetler Birliği biraz daha girişken bir tavra girse belki Türkiye belli noktalarda tavizlere mecbur edilebilirdi. Bazı hususlarda Sovyetler ile el ele yürümeye teşvik ededilebilirdi. Finlandiya gibi bir hadise olurdu belki. Ya da İsveç’in ya da Avusturya’nın yansızlığı gibi formüller olabilirdi. Fakat Türkiye’nin 1945 şartlarında bir Sovyet cumhuriyeti haline gelmesi söz konusu değildi, hayır.