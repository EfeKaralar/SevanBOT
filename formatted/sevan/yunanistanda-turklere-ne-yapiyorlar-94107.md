# Yunanistan’da Türklere ne yapıyorlar

*Pazar Sohbeti*

22 November 2020

**Anahtar Kelimeler:** Yunanistan

**Kaynak:** https://www.sevannisanyan.com/metin/yunanistanda-turklere-ne-yapiyorlar-94107

---

**Yunanistan’da Türk düşmanlığı var mıdır? Varsa Yunanistan’a gitsek Türk olduğumuz için ırkçılık yer miyiz?**

Ziyaretçi olarak Yunanistan’a gelen herhangi birinin kötü muamele gördüğünü bugüne kadar ne duydum ne de gördüm. Türkiye’den gelen ziyaretçiler ya son derece dostane bir şekilde ya da profesyonelce karşılanıyorlar. Hiç bunun istisnasına tanık olmadım. Bizim adamızda özellikle çok sevilirler. Çünkü adanın en kaliteli turistleri, Almanlar, Avrupalılar falan değil, Türkler oluyor. Bu yüzden ada esnafı Türkleri pek bir sever. Şu duygu hep vardır: Avrupalılar yabancı. Bizden değil. Türkler ise, din farkının belirgin simgelerine eğer sahip değillerse, yani tip ve kıyafet olarak bize benziyorlarsa, bizden biri, aynı bizim gibi. Bu duyguya sık sık tanık olursunuz.

Öte yandan şu gerçek de var. Yunan milli eğitimi, tarihi anlatıda son derece katı bir milliyetçi görüşü empoze eder tüm Yunan kuşaklarına. Türkler yabani barbarlardır; vatanımızın içine sıçtılar; kahramanca özgürlük savaşı verip onları yurdumuzdan def ettik; elbette medeniyet açısından Türklerden fersah fersah üstünüz, vs.. Şimdi, herhangi bir nedenle Yunanistan’da siyasi konuları tartışmaya girip de yanlış şeyler söylerseniz, yahut başınızı kötü bir derde sokarsanız, mesela hırsızlık yapıp yakalanırsanız, o muazzam önyargı kütlesi birdenbire başınızdan aşağı dökülüverir. Başınıza da her türlü şey gelebilir. Ne yapıp edip, ha biliyorduk bak bu Türkler böyledir dedirtmeyeceksiniz. Bunu dedirttiğiniz anda kaçın oradan, durum iyi değil. Ama normal koşullarda, medeni bir insanın gibi davranırsanız en ufak bir sıkıntı olmaz. Sevilirsiniz, konukseverlik görürsünüz. Ortalama bir Batı Avrupalıdan daha fazla el üstünde tutulursunuz.