# Hintavrupa nasıl anlaşılır

*Pazar Sohbeti*

16 May 2021

**Anahtar Kelimeler:** Hintavrupa dilleri, Türkçe

**Kaynak:** https://www.sevannisanyan.com/metin/hintavrupa-nasil-anlasilir-38623

---

**Türkler Hint Avrupa kökenli midir?**

Falanca millet Hintavrupa kökenlidir saçmalığından kendinizi kurtarın diye kaç kere söyledim, dilimde tüy bitti. Yok öyle bir şey. Şayet altı bin sene önce bir Hintavrupa kavmi var idiyse, İrlanda’dan tut Moğolistan’a kadar herkeste az ya da çok Hintavrupalı karışımı vardır. Altı bin yıl aşağı yukarı 240 kuşak eder. 240 kuşak önce iki üssü 240 tane atanız var her birinizin, birkaç katrilyon çarpı trilyon eder. Mükerrerleri çıkarırsanız gene birkaç milyon kalır. Aralarında en az birkaç Habeş, birkaç Hintavrupalı, bir tane de Aztek yoksa ben de hiçbir şey bilmiyorum.

Bilinen tarih çağları için Hintavrupa etnik grup adı değildir, bir dil çeşididir. Diller Hint Avrupa kökenlidir. Başka bir şeydir. Türkçe, Hint Avrupa kökenli dillerden biri değildir. Çok net olarak bilinen, basit bir gerçek bu, 200 senedir aksini iddia eden çıkmadı. Kürtçe Hint Avrupa kökenli bir dildir. Arapça Hintavrupa kökenli değildir. Estonca Hintavrupa kökenli değildir. Baskça Hintavrupa kökenli değildir. Haiti dili, Srilanka’nın Amhara dili Hintavrupa kökenlidir. Üç gün çalışıp biraz ansiklopedi okursanız anlarsınız neden böyle olduğunu.

En basit haliyle söyleyeyim size bunun yöntemini. Her dilde dilin alt yapısını oluşturan 200 civarında basit fiil vardır. Bunlar dilin kültür öncesi katmanını oluştururlar. En ilkel kabile insanının bildiği, diğer memeli hayvanların da kavradığı kavramlardır bunlar. Al, ver, at, sev, uç, ye, sev gibi. Sonra temel doğa olaylarının adları, gök, su, ağaç, taş gibi. İnsan bedeninin parçaları, temel akrabalık ilişkileri, basit sıfatlar. Hintavrupa dillerinde bu sözcüklerin büyük çoğunluğu, yüzde yetmişi, sekseni, doksanı ortaktır. Aralarında kurallı eşdeğerlikler vardır. Farsçada vermek yahut yemek anlamına gelen fiili alıp, yüzlerce emsalinde yeknesak bir şekilde tekrarlanan ses değişimlerini geriye doğru yürütürsen Latincede aynı anlama gelen fiili, Rusçada aynı anlama gelen fiili bulursun.

Türkçeninkilerde ise hiçbir tanesi öyle değildir. Türkçenin basit fiillerinin hiçbiri Hintavrupa dilinin primitif fiillerine uymaz. Farklı şeyler. Bengal dili ile Eski İrlandaca arasında basit fiiller ve primitif kelimeler düzeyinde yüzde yetmişi bulan bir korelasyon var, Türkçe ile bu diller arasında yüzde sıfır var. Yahut bir iki tane tesadüfi ve zorlama benzerlik buluyorsun, o kadar. Bu husus Türkçe’nin kötü bir dil olduğunu göstermez, iyi bir dil olduğunu da göstermez. Farklı bir kökten geldiğini gösterir sadece.