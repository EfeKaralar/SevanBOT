# Deniz Gezmiş Kemalist miydi

*Pazar Sohbeti*

28 February 2021

**Anahtar Kelimeler:** Deniz Gezmiş, Kemalist

**Kaynak:** https://www.sevannisanyan.com/metin/deniz-gezmis-kemalist-miydi-11304

---

**Deniz Gezmiş sizce de İttihatçı ve Kemalist şöven milliyetçi zihniyetinin devamı mıydı?**

Şoven olacak o, şöven değil. Şanlı Fransız askeri Nicolas Chauvin’in bize armağanı olan bir kavram.

Deniz Gezmiş’in arkasından bu şekilde konuşulmasının doğru olduğunu düşünmüyorum. İdealist, mücadeleci bir gençti. 25 yaşındaydı idam edildiğinde. Fikirlerinin içeriği çok önemli değil bence. Sonuçta aşağılık bir askeri diktatörlüğün, 12 Mart cuntalarının, Süleyman Demirel ve benzerlerinin egemen olduğu, iki yüzlülüğün, riyanın, edepsizliğin hakim olduğu bir ülkede bunlara karşı çıkmak için hayatını ortaya koyan biridir. O kokuşmuş iktidar yapısına karşı ölümü göze alarak silahlanıp mücadele etmek bence arkasıdan saygı ile konuşulması gereken bir şeydir. Elbette ki kendisine model olabilecek, kendisine yol gösterecek olan emsaller bu ülkenin emsalleri idi. Elbette ki İttihat ve Terakki’nin, Milli Mücadele’nin, emperyalistleri denize dökme söyleminin heyecanıyla, onları model alarak bir devrimci söylem oluşturdular. 25 yaşını aşsa daha farklı değerlendirirdi belki. Geçmiş örnekleri daha eleştirel bir bakışla değerlendirmeyi başarırdı. Yetişkin insanlar için kullanılacak olan eleştiri standartlarıyla başında kavak yerleri esen 22-23 yaşında bir devrimci için kullanılacak eleştiri standartları aynı olmamalı.