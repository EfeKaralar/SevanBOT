# Mistik gizemler neyi açıklar

*Pazar Sohbeti*

30 January 2022

**Anahtar Kelimeler:** akılcılık, bilim yöntemi, mistik gizemler

**Kaynak:** https://www.sevannisanyan.com/metin/mistik-gizemler-neyi-aciklar-78645

---

**Sevam Bey, mistik anlamda gizem denen şeyi kabul ediyor musunuz? Gezgin biri olarak Allah Allah dediğiniz yer ve olay oldu mu?**

Gizem denilen şeylerle benim aram iyi olmamıştır. Dünyayla başa çıkmanın benim bildiğim yegane yöntemi akıldır. Kanıtlarını gösterirsin. Ben bu kanıtları çürütmek için elimden gelen tüm çabayı gösteririm. Başaramazsam, şimdilik haklısın galiba deyip teslim olurum. Başka yöntem bilmiyorum. Diğer yöntemler bana tatmin edici gelmiyor.

Akıl derken şunu hemen antreparentez belirteyim. Çoğu zaman akıl deyince insanların aklına bir dizi kalıp klişe geliyor. Bilim zaten bütün bu problemleri çözmüş. Açarsın kitabı, bilime danışırsın, bilim sana söyler. Böyle bir anlayış var. Geleneksel dini dogmatizmin yeni uygulamasıdır bu dogmatik pozitivizm. Çoğu insanın aklına bilim deyince, yahut akıl deyince bu gelir. Beyaz önlüklü adamların kürsülerden tebliğ ettiği hakikatler dizisi.

İnsan psikolojisinin ve toplum dinamiklerinin tahmin edilenden çok daha karmaşık, çözümlenememiş boyutları olduğunu anlıyorum. Dolayısıyla bilgiye varmak için daha çok uzun yollar katetmemiz gerektiğini idrak ediyorum. Pek çok şeyin henüz anlaşılamadığını, belki hiç anlaşılamayacağını düşünüyorum. Anlıyoruz diye iddia ile ortaya çıkan sözde bilim insanlarının yüzde doksanının ‘full of shit’ dedikleri hava civarıyla dolu olduklarını düşünüyorum. Sürekli sorgulayarak, hiçbir yi mutlak kabul etmeyerek, hep dibini deşerek, başka bir açıdan nasıl görebiliriz bunu diye sorarak gidilecek sonsuz yol olduğunu düşünüyorum. Bu anlamda bazen mistik ve gizem vs. konularına meraklı insanların sordukları soruların dahi ilginç ve kayda değer olduklarını düşünüyorum. Fakat, nihai hakem akıldır. Özellikle tıp alanında, bugünkü kurumsal tıbbın çok büyük eksikleri ve yanlışları olduğu kanaatini taşıyorum. Ticari çıkarla yapısal olarak fazlaca iç içe geçtiği, dolayısıyla bilimsel akılla ve hatta ahlakla bağını önemli ölçüde kopardığı kanısındayım. Dolayısıyla da, daha iyisini bulamadığımız sürece, bazen alternatif tıp denilen bakış açılarına da bakılması gerektiği düşünüyorum. Anlamadığımız pek çok şey var. Yalnız olgu hataları değil, perspektif hataları da var. Hep soru sormak lazım. Ben sorulardan yanayım.

Gizem diye ortaya konan şeyler çoğu zaman kestirme ve uyduruk cevaplardır. Çözümleyemediğin bir şeye hazır bir mitolojiyle, bir dizi masalla cevap bulduğunu sanıyor insanlar. Astroloji, yahut ruhlar veyahut ne bileyim birtakım mistik teoriler, açıklayamadığın, yeterli bilgi sahibi olmadığın konularda sorgulamaya kısa devre yaptırmaya yönelik hazır bir klişeler yığını gibi geliyor bana.