# Muhalif kişilik yapısı zararlı mıdır

*Pazar Sohbeti*

13 December 2021

**Anahtar Kelimeler:** grup aidiyeti, muhalif kişilik

**Kaynak:** https://www.sevannisanyan.com/metin/muhalif-kisilik-yapisi-zararli-midir-83418

---

**Hocam, benim de sizin gibi insanlara muhalefet etmeyi seven, her şeyin zıddının da mümkün olabildiğini göstermeye çalışan bir yapım var. Bu karakter yapısının insana getirileri ve götürüleri nelerdir?**

Tahmin ediyorum götürüsü getirisinden daha fazladır. İnsanları olumsuzluğa, güçsüzlüğe ve yalnızlığa mahkum eden bir kişilik özelliğidir. Fakat tüm kişilik özellikleri gibi bu kişilik özelliğinin de çaresi yoktur. Tedavisi de yoktur. Aşısı da yoktur. Böyle gelmiş böyle gider der ve devam edersin.

Eleştirel bakış açısının eylemi inhibe eden, durduran bir özelliği var. Çünkü eylem, insanları arkana takmakla olur. Bir topluluğun, bir grubun, bir ordunun, bir güruhun, bir zümrenin sözcüsü olabildiğin zaman, onların ruhundan geçenleri dile getiren adam veya kadın olabildiğin zaman, muazzam bir güce kavuşursun. Büyük işler başarmış olan insanların hepsi böyle başarmıştır. Bir kitlenin ruhunu yakalayarak başarmışlardır.

Sen balon patlatmayı seven, insanların duygularının üstüne aklın soğuk sularını döken bir kişilik yapısına sahipsen, insanlara faydan yok değil. Elbette faydan olur. Çünkü ikisi de lazım. Hem heyecan lazım dünyada bir işler başarabilmek için, hem de birilerinin, ya dur bir kardeşim bunu bir de şu açıdan düşün diyenler lazım. İkisi de lazım. Ama önderler ve öncüler ikincisinden değil, birincisinden çıkar. İnsanların heyecanlarını ve duygularını harekete geçirme yeteneğine sahip olan insanlardan çıkar.

Böylelerine karşı benim alttan alta bir hayranlığım var. Çünkü benim eksik tarafım o.