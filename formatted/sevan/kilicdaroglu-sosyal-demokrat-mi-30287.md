# Kılıçdaroğlu sosyal demokrat mı

*Pazar Sohbeti*

22 May 2022

**Anahtar Kelimeler:** CHP, Kemal Kılıçdaroğlu, sosyal demokrat

**Kaynak:** https://www.sevannisanyan.com/metin/kilicdaroglu-sosyal-demokrat-mi-30287

---

**Kılıçdaroğlu CHP’yi sosyal demokrat yaptı. Bu da bir başarı değil midir?**

Ne demek sosyal demokrat? Nasıl bir şey bu sosyal demokrat? Ne yapınca sosyal demokrat oluyorsun?

Sosyal demokrat diye vaktiyle Avrupa’da işçi sendikaları çok güçlüyken, işçi sınıfına ihtilalci sosyalizm dışında bir alternatif bulmak için oluşturulmuş bir politika bütününe denirdi. Emeklilik hakkı verelim, sağlık sigortası verelim, iktisadi politikalarda söz hakları olsun ki komünizme meyletmesinler. İşçi sınıfının çıkarları üzerine kurulu, bunları sistemle bağdaştırmaya yönelik bir politikanın adıdır sosyal demokrasi. CHP ne anlamda bir sosyal demokrat parti? Kemal Kılıçdaroğlu ne ara bu partiyi sosyal demokrat yaptı? Hiçbir alakası yok. Zerrece alakası yok.

CHP’nin ve Kemal Kılıçdaroğlu’nun ekonomik politikaları nedir? Bugünkünden farkı nedir? Bu konuda bilgisi olan var mı? Yok. Kültürel politikalarının, devlet politikalarının farklı olacağına dair bir izlenimi olan var mı? Yargı konusunda bugünkünden farklı herhangi bir çizgi izleyeceğini düşünen var mı? Dış politika konusundaki tavrının ne olduğunu bilen var mı? Yok. Tek bir platformu var Cumhuriyet Halk Partisi’nin. ‘Tayyip Erdoğan kötü. Memleketi soydular. İslam propagandası yapıyorlar.’ Peki de senin önerin ne? Yok öyle bir şey.

Ağzıyla kuş tutsa, ekonomi komple batsa, Tayyip Erdoğan’ın rezaletleri ortaya çıksa, Tayyip Erdoğan ile Kemal Kılıçdaroğlu’nun karşı karşıya geldiği bir seçimi, havada karada, bu sene, önümüzdeki sene, sonraki sene ve gelecek yüzyılda Erdoğan kazanır. Mümkün değildir Kılıçdaroğlu’nun seçim kazanması. Birazcık siyasi öngörüsü olan, birazcık siyaset duygusuna sahip olan, birazcık Türkiye’yi tanıyan, birazcık İstanbul ve Ankara’nın bir iki semti dışındaki Türkiye’yi bilen bir insanın Kılıçdaroğlu’nun kazanacağına ihtimal vermesini ben absürt olarak görüyorum.

Kemal Kılıçdaroğlu kazanamaz. Çünkü bir şeyi temsil etmiyor. Neyi temsil ettiği belli olmayan insanlar bunlar. O da Ekrem İmamoğlu da. Ben size söyleyeyim. Ola ki ayrı aday olarak seçime katılırsa birinci turda Kılıçdaroğlu taş çatlasa yüzde 24 alır. Bilemedin 25 alır. Kim olursa olsun karşısındakiler. İkinci turda da ittifaklarla hadi diyelim 40 olsun. Bu durumda bu adamın bu kadar ısrarla aday olmak istemesini neye yoracağız? İki ihtimalden biri var, başka bir ihtimal ben göremiyorum. Ya budalalıktır, başka hiçbir şey yoktur. Yani gözünü hırs bürümüştür ve kazanacağına inanıyor. Yahut da başka bir amacı güden bir insan. Amaç nedir? Tayyip Erdoğan’ın kazanmasını sağlamak.

Ta baştan beri CHP’nin bütün politikaları Erdoğan iktidarının sanki bir muhalefet de varmış gibi bir hava içinde sürdürülmesidir. 15 Temmuz sözde askeri darbesine karşı Erdoğan’a verdiği destek kritik bir destekti. Tayyip Erdoğan o sayede ayakta kaldı. Başkanlık referandumuna evet çıkmasında, Selahattin Demirtaş’ın ve diğer HDP milletvekillerinin yaka paça tutulup hapse atılmasında, tüm doğudaki belediyelere kayyum atanmasında CHP’nin ve Kemal Kılıçdaroğlu’nun desteği kritik önemdeydi. O destek olmasaydı o sonuçlar alınamazdı. O yüzden Kemal Kılıçdaroğlu’nu ben tüylerim ürpererek izliyorum. Kılıçdaroğlu ama işte bak partiyi biraz sola çekti gibisinden söylemleri inanılmaz derecede çocukça ve yanlış buluyorum.

Uluslararası platformda Türkiye tarihinin en kritik dönemlerinden birini yaşıyoruz şu anda. Siz CHP’nin ve Kemal Kılıçdaroğlu’nu uluslararası politikada savundukları herhangi bir şeyi biliyor musunuz? Ne yapacakları hakkında bir fikriniz var mı iktidara geldiklerinde?

Kemal Kılıçdaroğlu A, kazanamaz ve B, kazanmamalıdır. Bundan şüphem yok benim.