# En iyi yönetim şekli hangisidir

*Pazar Sohbeti*

12 January 2020

**Anahtar Kelimeler:** siyaset teorisi

**Kaynak:** https://www.sevannisanyan.com/metin/en-iyi-yonetim-sekli-hangisidir-39610

---

**Hocam, demokrasi bitti diyorsunuz. Bazen monarşiyi, aristokrasiyi övüyorsunuz. Sovyetler iyiydi diyorsunuz. Aslında bunları da tam demiyorsunuz, sanki paradokstan hoşlanıyorsunuz. En iyi yönetim şekli nedir sizce?**

En iyi yönetim şekli bir sonrakidir.

Yönetim şekli demek iktidar demektir. Yani birileri emir veriyor, birileri buna uyuyor. Başka türlü olmaz bu iş. İnsanlar aleminde hep beraber her şeyi beraber yapalım diye bir şey yok. Her şeyi beraber ve eşitlik bazında yapmaya kalkarsan anarşi çıkar. Daha cüretkar olan, daha silahlı olan, daha güçlü olan öbürlerini esir alır. Hiçbir şey da yapamazsın ondan sonra. Onun için birilerinin yönetmesi lazım. Fakat iktidar biriken bir şeydir. Birileri yönettiği zaman, en iyi niyetlerle de gelse, sen en kusursuz sistemleri de kursan, en mükemmel anayasaları da yazsan, iktidar birikir. Daha fazla iktidar elde etmenin yollarını ararlar ve bulurlar. Çünkü iktidar, iktidarı çağıran bir şeydir. O yüzden bir süre sonra iktidar çürür. Çünkü fazla güçlenen insanlar gangstere dönüşürler. Zulme tevessül ederler. Zulüm, uzun süren ve biriken iktidarın kaçınılmaz sonucudur.

O yüzden tüm iktidarların dönem dönem indirilmesi gerekir, ki bir sonraki iktidar gelsin. O yüzden en iyi yönetim şekli hangisidir sorusunun ciddi cevabı dediğim gibidir. Şaka yapmıyorum, en iyi iktidar bir sonrakidir.