# Üçüncü Richard’ı nasıl bilirdiniz

*Pazar Sohbeti*

06 June 2021

**Anahtar Kelimeler:** Richard III, Shakespeare

**Kaynak:** https://www.sevannisanyan.com/metin/ucuncu-richardi-nasil-bilirdiniz-58963

---

**Hocam, III. Richard hakkında ne düşünüyorsunuz?**

III. Richard hakkında Shakespeare ne diyorsa onu düşünüyorum. Başkaca bir bilgim yok. İngiliz tarihinin en gaddar, en hain ve en kötü kralı diye geçer. Ama bunun ne kadarı gerçek, ne kadarı Tudor propagandasıdır, bilemiyeceğim. Malum, bunu isyan edip öldürdüler, yerine VII. Henry geçti, büsbütün yasadışı bir gasp hadisesiydi. El mecbur, elinden geldiğince kötüleyecek ki kendi saltanatını meşrulaştırsın. Londra Kulesinde çocuk yaştaki iki yeğenini boğdurmuş. Shakespeare’in Üçüncü Richard’ının açılış monologu, Now is the winter of our discontent made glorious by the sun of York diye başlar, devamını sormayın ezberimde yok, İngiliz dilinin şaheserlerinden biridir. Bu kadar. Başka da bir şey bilmiyorum III. Richard hakkında.

Çirkin ve kambur olduğu söylenir. Bosworth savaşında ölüp cesedi kaybolmuştu. Sekiz on sene önce galiba iskeletini buldular. Son yılların çarpıcı marjinal tarih keşiflerinden biriydi. Belkemiği deformasyonunu da tespit ettiler, yani kamburluğu gerçekmiş.