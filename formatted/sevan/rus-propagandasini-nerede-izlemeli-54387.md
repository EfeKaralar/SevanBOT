# Rus propagandasını nerede izlemeli

*Pazar Sohbeti*

17 October 2022

**Anahtar Kelimeler:** Amerikan propagandası, Rus propagandası

**Kaynak:** https://www.sevannisanyan.com/metin/rus-propagandasini-nerede-izlemeli-54387

---

**Amerikan propagandasından kendinizi koruduğunuz kadar, Rus propagandasından da kendinizi koruyabildiğinizi düşünüyor musunuz?**

Hangi Rus propagandası allahaşkına? Bana söyleyin bir, nerede? Nerede olduğunu bilsem okuyup biraz anlamaya çalışacağım Rus propagandasını.

Bu kadar pısırık ve sessiz, suskun bir propaganda makinesi ben düşünemiyorum. Bu acizlik midir? Yani yapamıyorlar mı bu işi? Yoksa bir bildikleri mi var, bir şekilde fazla ses çıkarmamayı bir politika olarak mı benimsediler? Bilmiyorum. Hangi hangi mecradan izleyeceğim Rus propagandasını? Russia Today’e de bakıyorum, Tass’a da bakıyorum. Çocuksu birtakım laf dalaşları dışında, ciddi bir savunma, yani Rus yönetiminin nükleer savaşı, ekonomik yıkıntıyı, Rusya’nın ölümünü göze alarak böylesine büyük ve böylesine trajik bir işe neden giriştiğini doğru dürüst etraflıca savunan bir argüman göremiyorum. Bulursam memnuniyetle okuyacağım.

Sadece Amerikan propagandası var dünyada şu anda. O da zaten kendi antitezini üretmeye yetiyor. Yalanı ve ahlaksızlığı o kadar bariz ki, biraz kafası çalışan biri çok zorlanmadan doğruyu aşağı yukarı da olsa kestirebiliyor.

Batı dünyasında da kafası çalışan insanların büyük bir bölümünün o propagandaya gerçekten kandığına inanmayı zor görüyorum. Büyük bir kesim, sanırım, madem devletimiz bu işe girişmiş, vatandaş olarak ödevimiz onun arkasında saf tutmaktır zihniyetiyle yaklaşıyor hadiseye. ABD gibi bölünmüş bir toplumda, kendi içinde uyumsuz bir siyasi ortamda bu dayanışma duygusunu nereye kadar sürdürebilirler bilmiyorum. Nitekim Irak savaşı yıllarında canhıraş bir şekilde vatanmillet, şanlı bayrak söylemine bağlı olan bazı Cumhuriyetçilerin teker teker takımdan koptuğunu izliyoruz. Tucker Carlson çok iyi bir örnektir. İzlemiyorsanız izleyin. Bu kadar radikal ve efektif bir şekilde Amerikan devlet propagandasının temellerini dinamitleyen birine hiç rastlamamıştım daha önce desem yeridir.