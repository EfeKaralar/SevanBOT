# Dünyayı Yahudiler mi yönetiyor

*Pazar Sohbeti*

13 December 2021

**Anahtar Kelimeler:** finans kurumları, Yahudiler

**Kaynak:** https://www.sevannisanyan.com/metin/dunyayi-yahudiler-mi-yonetiyor-68622

---

**Yahudiler gerçekten dünyayı yönetiyor mu?**

Zannetmiyorum. Yahudiler dünyayı yönetmiyor. Kimse dünyayı yönetmiyor. Dünya dediğiniz şey bir kör döğüşüdür. Herkesin herkesi becerdiği kuralsız, nizamsız bir orjidir. O kargaşaya hakim olabilmek için, insan kapasitesini kat be kat aşan bir akıl lazım. Ben şahsen öyle bir akıl göremiyorum hiçbir yerde.

Yahudiler belli başlı iki sektörde gerçekten güçlü görünüyorlar. Birincisi para yönetimidir. Finanstır yani, legal ve gayrilegal tefecilik. Yüzyıllardan beri tecrübeli oldukları bir sektör. Yüzyıllardan beri halk arasında Yahudilere yönelen nefretin de, Yahudilerin hükümdarlar tarafından korunup kollanmasının da temelinde yatan hadisedir. Günümüzde de etkisini sürdürdüğü şüphesiz. Günümüzde uluslararası finansın merkezleri önce New York ve Londra, sonra Chicago, Frankfurt, Hong Kong vesaire. Büyük paraların birikip yönlendirildiği trafik merkezleridir bunlar. Ve oralarda işin başında olan kadrolara baktığınızda aşırı sayıda, yer yer tekel gibi görünen oranlarda Yahudi yoğunlaşması görüyorsunuz.

İkincisi akademik sahada yani üniversitelerde, hem sosyal bilimlerde hem doğa bilimlerinde nüfuslarıyla orantılı olmayan bir şekilde temsil ediliyorlar. Bunun ne kadarı yeteneklerinin ve zekalarının ürünüdür, ne kadarı dayanışma ve takım ruhunun tezahürüdür, tartışmaya ve değerlendirmeye açık bir konu.

İlaveten, sayılarının çok olması mutlaka bir arada, ekip olarak hareket ettikleri anlamına gelmez. Yahudiler kuvvetli bir bireycilik ruhuna sahip olan insanlar. Güneşin altındaki her konuda birbirine zıt fikirleri ve birbirine zıt çıkarları olan ve bunlar uğruna gerektiğinde en sert şekilde kavga etmekten geri durmayan bir topluluk. ‘Dünyayı yönetmek’ dediğiniz şey her neyse en azından bir tesanüt, bir ortak dava veya ortak değerler uğruna işbirliğini gerektiren bir şey sanıyorum. Öyle bir birlikteliğin çok izini gördüğümü söyleyemem. Sen akla hayale gelecek her konuda birbirinle boğaz boğaza isen, dünyayı yönetecek vakti ve enerjiyi nereden buluyorsun, anlaşılır gibi değil.

Öbür yandan mesela popüler siyaset alanında Yahudilerin çok fazla bir rolü yok. Hiçbir Batı ülkesinde siyasetin önde gelen karar verici kadrolarında Yahudiler göze çarpan bir oranda temsil edilmiyor. Yine çok önemli bir iktidar sahası olan askeri sahada Yahudilerin kayda değer bir varlığı yok. Demek ki dünyayı onlar yönetiyor demek doğru değil. Dünyayı yöneten çeşitli mekanizmaların birkaçında bir hayli güçlüler demek yeterli olur. Arzu ederseniz helal olsun adamlara dersiniz, başarılarına şapka çıkarırsınız. Arzu ederseniz bu kadar da olmaz, olmamalı diyebilirsiniz. Meşrebinize bağlı bir şey.