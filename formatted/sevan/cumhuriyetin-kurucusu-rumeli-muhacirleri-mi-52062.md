# Cumhuriyetin kurucusu Rumeli muhacirleri mi

*Pazar Sohbeti*

15 March 2020

**Anahtar Kelimeler:** Rumeli muhacirleri, TC

**Kaynak:** https://www.sevannisanyan.com/metin/cumhuriyetin-kurucusu-rumeli-muhacirleri-mi-52062

---

**Türkiye Cumhuriyeti’ni Balkanlardan gelen gayrimüslim elitler kurduğu iddiası hakkında ne düşünüyorsunuz?**

Allah akıl fikir versin diyorum. Gayrimüslim elitler kurmadı, aksine Gayrimüslim elitleri katledip servetlerini yağmalayarak kuruldu Türkiye Cumhuriyeti.

Anadolu’ya 1860’lardan başlayıp 1920’lere dek büyük bir göç yaşandı. Bu süreç Kırım ve Kuban tarafından gelen Tatarlarla başladı, Kafkasya’dan gelen Çerkeslerle devam etti. 93 Harbi denilen 1877-78 savaşı sonunda Bulgaristan’dan, Gürcistan’dan, Kars ve Ardahan’dan, Ahıska’dan bir milyonu aşkın Müslüman göçmen geldi. Bu göçler nedeniyle 19. yüzyılın son çeyreğinde Anadolu’da bin kadar yeni yerleşim kuruldu. Yüzyıllardan beri Anadolu’da görülmemiş bir hadiseydi bu çapta yeni yapılaşma. Ardından Girit Müslümanları geldi. Lozan Antlaşmasıyla Selanik vilayeti ile Ege Adaları’ndan 400 bin dolayında mübadil göçtü Türkiye’ye. Sonuç olarak yerli nüfusunun yüzde 15 ila 20’si kadar yeni nüfus kazandı Türkiye.

Bunlar, dünyanın başka yerlerinde olduğu gibi, yerlinin artık kanıksanmış, yavaşlamış, muhafazakarlaşmış yaşam tarzının dışında olan insanlardı. Yeni yaşam tarzları getirdiler. Köklerinden bir kez koparılmış oldukları için, yerli Anadolu köylüsüne oranla daha kolay bir şekilde kırsal yaşamı terk edip kasaba ve şehirlere göçtüler. 20. yüzyılda Anadolu’da nerede hızla gelişen bir kasaba veya şehir görürseniz mutlaka ama mutlaka muhacir yerleşimidir. Yan yana iki köyden biri sönüp kalmış, öbürü büyümüş, kasaba ve şehir olmuşsa, bilin ki mutlaka ilki yerli köyü, ikincisi muhacir mahallesidir. Bütün Anadolu’da böyledir.

Muazzam bir kan takviyesi oldu bu göçler Türkiye için. Evet, Cumhuriyetin kuruluşunda başrolü oynayanlar Çerkesler, Selanikliler, Arnavutlar, Girit ve Bulgaristan göçmenleridir. Cumhuriyet’in kurucu önderlerinin ve kadrolarının çok büyük bir kısmı da onlardandır. Bunlar Gayrimüslim değildir, aksine yerliden daha fazla Müslimdir. Çünkü Hristiyanlarla bir çatışma ve düşmanlık içinde yerlerini, yurtlarını terk ederek, kaçarak Türkiye’ye sığınmış olan insanlardır. Dolayısıyla bunlara Gayrimüslim demek haksızlık olur. Yeni kan, yeni can getirdiler, yeni hareket getirdiler Türkiye’ye. O yüzden böyle pis pis konuşmanın bir anlamı yok.