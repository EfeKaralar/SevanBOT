# Kişi adları: Durali

*Blog*

29 April 2020

**Anahtar Kelimeler:** Durali, Kişi adları

**Kaynak:** https://www.sevannisanyan.com/metin/kisi-adlari-durali-55481

---

Durali Baba türbesi Kızılcahamam’ın Yıldırımören köyünde. Yılın belli günlerinde çocuğu olmayan yahut çocuğunu düşüren kadınlar toplu olarak ziyaret eder, topluca ilahiler okuyup topluca yemek yerlermiş. “El Almış” denilen bir kadın töreni yönetir, elleri bir poşuyla bağlanan ziyaretçi dua ederek türbe etrafında üç kez dolanırmış. Sonra türbedar tarafından ziyaretçinin sırtına tokmakla vurulur (“Fifty Shades of Tomb?”), bilahare hayvan adanırmış. Doğan çocuğa erkek olursa Durali, kız olursa Aliye ismi verilirmiş. Durali, yani “ölme, kal Ali”.

Türkiye’de on bine yakın Durali var, neredeyse hepsi Kızılcahamam ve komşu Çamlıdere, Gerede ilçelerinden. Aliyeler bu bölge ile sınırlı olmadığından onların sayısını kestirmek güç. Ama belli ki ziyaret işe yaramış.