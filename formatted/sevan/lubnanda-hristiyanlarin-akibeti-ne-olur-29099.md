# Lübnan’da Hristiyanların akıbeti ne olur

*Pazar Sohbeti*

01 January 2023

**Anahtar Kelimeler:** Lübnan Hristiyanları

**Kaynak:** https://www.sevannisanyan.com/metin/lubnanda-hristiyanlarin-akibeti-ne-olur-29099

---

**Lübnan’daki Hristiyan Araplar nasıl Müslümanlaşmadı? Orta Doğu’da hala dindaşlık olgusu milliyetten daha kuvvetli midir?**

Lübnan neden Müslümanlaşmadı sorusunun cevabı Fransa’dır. Osmanlı imparatorluğunun her yerinde 19. yüzyılın ilk yarısının ekonomik krizinin de etkisiyle kelaynak kuşu gibi kalmış olan Hristiyan cemaatleri ortadan kaldırıldı, sistemli olarak yok edildi. Suriye ve Lübnan da o sürece girmişti, ta ki Fransa müdahale etti ve Lübnan Dağı üzerinde bir himaye rejimi kurdu. Lübnan Dağı dediğimiz yer bugünkü Lübnan değil, bugünkü Lübnan’ın küçük bir parçası olan Beyrut ve civarıdır. Maroniler, yani Katolik kilisesine bağlı olan Arap Hristiyanları bu sayede korunma ve güçlenme imkanı buldu. 20. yüzyılda da Suriye’nin tümü Fransız yönetimi altındayken sağdan soldan, biraz Müslüman, biraz Ortodoks Hristiyan, biraz Dürzi, biraz Şii bir paçal yapıp bunun adına Lübnan Devleti adını verdiler. Bu devlet uzun yıllar boyunca Fransa’nın ve diğer Batı devletlerinin aktif koruması altında varlığını sürdürdü.

Son zamanlarda Batı dünyası ufaktan ufaktan batmaya başladığında Lübnan’ı da bir safra gibi üstlerinden attılar ve Lübnan şu anda ölüm hırıltıları çıkarıyor. Büyük bir çöküş içinde ve yakın gelecekte de bir kurtuluş ümidi görünmüyor. Öyle görünüyor ki bölgenin diğer Hristiyan azınlıklarının başına geldiği gibi Lübnan Hristiyanları için de kitlesel göçün vakti yaklaştı veya yaklaşıyor.