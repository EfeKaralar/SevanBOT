# Kişi adları: Pupul, Pumpul

*Blog*

19 April 2020

**Anahtar Kelimeler:** Kişi adları, Pumpul, Pupul

**Kaynak:** https://www.sevannisanyan.com/metin/kisi-adlari-pupul-pumpul-95588

---

Punpul ve Pünpül, kadın adı, 779 nüfus. Hemen hepsi Erzurum, Gümüşhane, Artvin, Ardahan tarafında. Pupuş 680 kişi, tamamına yakını Erzincan, özellikle Tercan; biraz da Kiğı, Aşkale, Pülümür. Pupul 252 nüfus, hepsi Bayburt; Pupullu ve Pupili şekilleri de var. Pupu 211 kişi, Kelkit ve Şiran. Pupuze 98 kişi, hepsi Rize. Nüfusa kayıtlı resmi isim bunlar.

Anlı şanlı “Türkçe kişi adları” derlemelerinde izlerine rastlamıyoruz. Halbuki isim Türkçe, başka bir dilden alıntı değil. Dağılım alanı da Türkçe konuşan coğrafya ile sınırlı. TDK Derleme Sözlüğü pumpul ve pupuş için “perçem, püskül, çeşitli kuşların başının üstündeki tüyler” demiş. Pupul ise bir çeşit papuç imiş, belli ki ucu ponponlu olan çeşidi. İnsan kızına Ponpon diye isim koyar mı? Kim bilir, belki yumuk, yumoş gibi bir şey kastedilmiştir. “Kız bebek, kukla” anlamında bir sevgi sözü, yahut ciciş, bebiş, kokoş cinsinden bir infantilizm de olabilir. O yörenin eskilerinden birini bulup sormadıkça emin olmak güç.

Yunancada púpla “kuş tüyü” demek, özellikle yastığa doldurdukları cinsten kaz tüyü. Trabzon üzerinden o bölgeye yayılmış bir Rum tesiri düşünülebilir mi? Sanmıyorum. Yaygın bir kadın adının o kaynaktan gelmesi ihtimali çok düşük.