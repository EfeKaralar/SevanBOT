# Kısa kısa

*Pazar Sohbeti*

18 September 2022

**Anahtar Kelimeler:** Bumin Kağan, Darwin, FETÖ, kolonyalizm, mahşer

**Kaynak:** https://www.sevannisanyan.com/metin/kisa-kisa-81046

---

**Türk tarihinin en etkili ismi kimdir?**

Bumin Han. Göktürk devletini kuran ve ‘Türk’ kavim isminin ortaya çıkmasında başrolü oynayan kişidir.

**FETÖ hakkında neden olumsuz bir cümle kuramıyorsunuz?**

Düşene tekme atılmaz. Güçlüyle mücadele etmek gerekir, düşenle değil.

**Nasıl olur da sayısal olarak az sayıda insan, koca bir coğrafyayı asimile ederek, Türkçe konuşan bir topluluğa dönüştürebilir ve bin yıl orayı yönetebilir?**

Cevap basit: Güney Amerika. Sayıca toplam nüfusunun yüzde onunu oluşturmayan Avrupa kökenli insan, üstün askeri gücüne ve üstün kültürel ve ekonomik organizasyonuna dayanarak gitti bütün Amerika kıtasını ele geçirdi. Bir yönetim sistemi kurdu, dilini ve dinini benimsetti. Bugün Meksika’nın %90 kadarı ırk olarak yerli ırktır. Peru’nun, Bolivya’nın %90’ı aşkın kısmı yerli ırkındandır. Fakat İspanyolca konuşurlar ve Katolik dinine mensupturlar. Demek ki olabiliyor.

**Mahşer yerinde meleklerden bir tokat yiyerek Allah’ın var olduğunu anlarsanız tepkiniz ne olur?**

Herhalde ilk düşüneceğim şey, hadi ölmek neyse de aklımı kaybetmek varmış kısmette olur. Yahut da, Allah Allah, içkime bir şey kattılar herhalde diye düşünürüm.

Akla mugayir bir şeyle karşılaşınca doğal varsayım, algıda bozukluktur. Evrenin kafayı yediğini düşünmektense benim kafayı yediğimi düşünmek daha kolay.

**Tayyip döneminde Darwin’in müfredattan kaldırılmasının sonuçları ne olmuştur?**

Umumi cahilleşme olmuştur. Bir topluma verilebilecek en büyük zararlardan biridir. Suç olarak görülmelidir.