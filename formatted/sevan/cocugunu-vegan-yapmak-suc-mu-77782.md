# Çocuğunu vegan yapmak suç mu

*Pazar Sohbeti*

03 July 2022

**Anahtar Kelimeler:** ceza hukuku, veganlık

**Kaynak:** https://www.sevannisanyan.com/metin/cocugunu-vegan-yapmak-suc-mu-77782

---

**Amerika’da bir anne oğlunu vegan besleyerek ölüme sürüklediği için suçlu bulundu. Sizce bu durumda anne suçlu mudur?**

Suç ve ceza hadiselerinde dosyayı bizzat incelemeden bir yargıya varmayın derim. Basite indirgenmiş anlatılar, yüzde doksan oranında yalandır. Gazeteciliğin entelektüel seviyesi ve bilhassa gazeteciliğin ahlaki seviyesi de son zamanlarda dehşetli bir şekilde düşmüştür. Gazetelere haber yazan insanların büyük çoğunluğu elifi mertekten ayıramayacak derecede cahil genç insanlardır. Amerika’da da böyle, her yerde böyle.

O yüzden çocuğunu vegan besleyerek ölüme sürüklediği için suçlu bulundu haberini soru işaretiyle karşılayın ve işin iç yüzü neymiş öğrenmeye çalışın. Çocuğu vegan beslemesi başka bir şeyin ağırlaştırıcı sebebi miydi? Delil olarak ileri sürülmüş bir detay mıydı? Yoksa mahkeme bunu hiç mi hesaba katmadan başka nedenlerle böyle bir karara vardı? Onu bir kere inceleyin, ondan sonra böyle sorular sorun. Sonuç olarak toplumun çok geniş bir kesiminde, özellikle eğitimli kesimde veganlık bir çılgınlık halinde dünyaya yayılmış bulunuyor. Dolayısıyla çocuğunu vegan yetiştirdiği için anneyi tasarlayarak insan öldürmeye mahkum ettiler gibi bir anlatının inandırıcı olması zor. O kararı veren hakimin ailesinde ve yakın çevresinde vardır bir düzine vegan, tükürükle boğarlar adamı. Yalan olduğu belli olan bir haberdir, mümkün değil öyle şey.