# İran devrimini kadınlar mı yapacak

*Pazar Sohbeti*

17 October 2022

**Anahtar Kelimeler:** İran devrimi

**Kaynak:** https://www.sevannisanyan.com/metin/iran-devrimini-kadinlar-mi-yapacak-51582

---

**Ali Nesin’den geçenlerde İran’da devrim olacaksa kadınlar sayesinde olacak diye bir fikir çıktı. Cihangir solcusu takımı, takımı da iştahla alkış tuttu. Bu konu hakkındaki görüşleriniz nelerdir?**

Kadın takımından alkış almak için insanlar bazen böyle şeyler söyleyebiliyor, Ali Nesin’in bunu gerçekten inanarak söylediğine ihtimal vermiyorum. Öncelikle şu soruyu sormak lazım: Tarihte hangi devrimi kadınlar sayesinde yapmışlar? Var mı bunun bir örneği? Yoksa bundan sonra mı başlıyor kadın ihtilalciler çağı?

İran’da devrim filan yok. İran’daki başörtüsü gösterilerinin siyasi bir sonuca ulaşması ihtimali sıfırdır. Evet, İran rejimi baskıcı bir polis rejimidir. Evet, kadınlara zorla çuval giydirme politikası savunulur bir zorbalık değildir. Bunlar gerçek. Fakat bir zamanlar fakirle zengin arasında korkunç uçurumların bulunduğu bir ülkede, İran rejimi, bölgedeki başka hiçbir ülkede görülmediği ölçüde sosyal eşitliği ve geniş kitleler için asgari insanlık düzeyini sağlayabilmiş bir rejimdir. İran ekonomisini çökertmeye yönelik son Amerikan yaptırımlarından önce toplumun çok büyük bir kesimine belli bir refahı, belli bir orta sınıf güvencesini sağlayabilmiş olan bir rejimdir. Bundan dolayı İran halkının ezici çoğunluğu, ve özellikle kadınları, İran rejiminin yıkılmaması için ellerinden geleni yapacaklardır. Nitekim o başörtüsünü yakan yahut da saçını kesen birkaç düzine veya birkaç yüz genç çocuğun yanında, onların sayılarının belki yüz veya bin katı olan insanlar, İran’da rejim taraftarı gösteriler yapıyorlar.

Anladığım kadarıyla özellikle Kürt illerinde bu başörtüsü hadisesinden bağımsız olarak bir rejime karşı bir isyan, bir yeter artık duygusu var. Kürt illerinde ayrı bir ayaklanmanın belirtileri var. Fakat İran’ın bütününde, izleyebildiğim kadarıyla halkın ezici çoğunluğu rejim uğruna canını vermeye hazır. Çünkü bu rejim sayesinde asgari bir refah düzeyine kavuştular. Ev ve iş sahibi oldular. Her şeyden önemlisi onur sahibi oldular. Bunlar önemsiz şeyler değil.

Yani İran’da bir şey olduğu yok, merak etmeyin. Devrim yok, hele hele kadınlar matinesi tadında bir devrim hiç yok.