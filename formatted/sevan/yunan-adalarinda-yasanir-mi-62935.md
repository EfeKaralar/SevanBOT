# Yunan adalarında yaşanır mı

*Pazar Sohbeti*

25 July 2021

**Anahtar Kelimeler:** Yunan adaları

**Kaynak:** https://www.sevannisanyan.com/metin/yunan-adalarinda-yasanir-mi-62935

---

**Ben Yunan adalarında yaşamak istiyorum. İş imkanları nelerdir? Ne tavsiye edersiniz?**

İş imkanı zor arkadaşım. Yunanistan’da iş güç yok. Ekonomik olarak zor durumda Yunanistan. Basit esnaf işletmeleri var tabii, 300 tane ana baba işletmesi lokanta var adamızda. Her köyde bir iki tane bakkal var. Ortalama iki kişiye bir eczane düşüyor. Böyle şeyler var. Ama yabancı insana kolay kolay kapı açmazlar. Onu unutun.

Dünyanın her yerinde geçerli bir mesleğiniz varsa, ne bileyim, doktorsanız, bilgisayar programcısıysanız, orman yangını teknisyeniyseniz, o zaman durum farklı. Türkiye dışında geçerli bir mesleğiniz varsa eyvallah. Yoksa zor hayat. Buraya gelip de, inşaat işçisi olurum, başkasının yarı fiyatına çalışırım, bir şekilde geçinirim diyen arkadaşlarımızın hiçbiri tutunamadı. Kolay değil.

Ha, hazır geliriniz varsa, emekliyseniz, iş yapmak zorunda değilseniz yaşamak için, bundan daha güzel bir yer bulamazsınız dünyada. Çok güzel Yunan adaları. Hayat temposu güzel. Doğa güzel. Yaşanılır mekanlar güzel. Bir toplumda abartılı zenginliklerin ve abartılı yoksullukların bulunmaması, herkesin asgari bir refah ve güzellik düzeyine sahip olması çok büyük bir keyif, çok güzel bir şey. O açıdan, tüketmek ve yaşamak için şahane yerler Yunan adaları. Üretmek ve yaşamak için, hayat zor.