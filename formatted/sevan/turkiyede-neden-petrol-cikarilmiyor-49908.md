# Türkiye’de neden petrol çıkarılmıyor

*Pazar Sohbeti*

30 May 2021

**Anahtar Kelimeler:** Lozan antlaşması, petrol

**Kaynak:** https://www.sevannisanyan.com/metin/turkiyede-neden-petrol-cikarilmiyor-49908

---

**Dünyanın ilk beş ekonomisine girecek petrolümüz var, dış güçler çıkarmamıza izin vermiyor, 20 tane petrol kuyusuna beton döküp kapatmışız tarzı iddiaların bir gerçekliği var mı? Yoksa halka boş umut mu?**

Deli saçması! Cinlere inanmakla başa baş giden, onlarla aynı familyadan olan bir inanç. Adamlar Suriye’de, Suudi Arabistan’da, İran’da, Irak’ta, Venezuela’da, Nijerya’da, dünyada ne kadar saçma ülke varsa bunların hepsinde şakır şakır petrolü çıkarıyorlar, bundan kâr ediyorlar. Türkiye’de petrol çıksa gene bunlar kâr edecek. Yani kim çıkaracak? Hasan Efendi çıkarmayacak Türkiye’deki petrolü, gene dünyanın büyük kartelleri bir şekilde bu petrolü çıkaracaklar. Niye çıkarmasınlar? Niye çıkarılmasını yasaklasınlar? Irak’ta çıkarıyor, Romanya’da çıkarıyor, Norveç’te de çıkarıyor, Türkiye’de neden çıkarmasın? Var mı böyle bir dünya? Beş dakika düşünün allahaşkına, bir saniye bir düşünün. Olabilir mi böyle bir saçmalık?

Türkiye’de petrol yok. Türkiye’de petrol şöyle var. Dünyanın her yerinde yeterince arasan petrol vardır bir miktar. Fakat bunu çıkartmanın astarı yüzünden pahalıya gelir. Türkiye’de yüz senedir her türlü petrol çıkarmaya uğraştılar. Büyük çabalar gösterdiler. Her yerde denediler. Orada çıktı, burada çıktı, Trakya’da çıktı, Batman’da çıktı. Fakat Batman hariç çok derinde ve yeterli değil, yani rantabl değil. Çıkartırsın istersen ama çıkardığına değmez. Petrol fiyatı 150 dolara çıktığında, ne bileyim, belki Türkiye’nin petrolü de rantabl olabilir. Fakat Suudi Arabistan’da daha ucuza çıkarabiliyorsa Türkiye’de çıkarılmasının bir mantığı yok. Çıkarma maliyeti satış fiyatından daha yüksek olacaksa niye çıkarsınlar ki? Beton döküp kapattılar dedikleri şeyin aslı budur, çıkardılar fakat rantabl olmadığını gördüler, kapattılar. Kaldı ki dünyada petrol talebinin nereye gittiğine dair ufukta yeterli bir görüntü yok bildiğim kadarıyla. Petrol çağı bir şekilde kapanıyor veya kapanmak zorunda. Sürdürülebilir bir şey değil.