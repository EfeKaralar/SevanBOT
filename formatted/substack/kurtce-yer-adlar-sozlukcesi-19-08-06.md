# Kürtçe yer adları sözlükçesi

Aug 06, 2019

**Source:** https://nisanyan.substack.com/p/kurtce-yer-adlar-sozlukcesi-19-08-06

---

Türkiye'de Kürtçe kökenli olduğunu değerlendirdiğim 3200 dolayında yer adında belli bir sıklıkta rastlanan yapı birimlerinden bir seçme. Kürtçe bilmeyen birinin derleyebileceği sözlük bu kadardır. Düzelten ve fikir veren olursa memnun olurum.

**Aş**

Değirmen. Beraş “değirmen yanı”.

**Av**

Su. Berav “su yanı”, Delav “yalak, oluk, kanal”.

**Ava**

Tamlamaların ikinci unsuru olarak Farsça/Türkçe abad karşılığıdır. “İmaret, mamure, şenlendirilmiş (imar ve iskan edilmiş) yer” anlamına gelir. Vezîrava, Melkava, Mîrava.

**Ayn/Eyn**

Arapça ve Kürtçe (özellikle Urfa ve Botan lehçelerinde) “göze”. Çoğu örnekte Arapça ile Kürtçeyi ayırt etmek güçtür.

**Ban**

Ev, dam. Banasalara “ordu evi, karargâh”.

**Bav**

Baba. Bavık, Babık “dede” veya “baba” anlamında.

**Bavîn**

Babalık, baba yerine geçen kimse. Bavîna çoğul.

**Baz**

Şahin. Ermenice aynı anlamda *paz* kullanılır.

**Belut**

Meşe.

**Beroj/Beroc**

Gün yanı, güney.

**Best/Bast**

Dere. Bastek “derecik”. Sadece Erzincan havalisinde görülen Brastik muhtemelen aynı sözcüktür.

**Bidar**

Bidar “ağaçlı”, Bîdar “ağaçsız”. Ayrıca *bêdar* “yoksul, sefil”. Yerel bilgi olmadan üçünü ayrıt etmek zordur.

**Bîr**

Arapça ve Kürtçe “kuyu, yer altı kaynağı”. Bîrik ve Bîrke “kuyucak” anlamında. Hakkari, Şırnak ve Siirt dolayında Bê/Bî ile başlayan çok sayıda Süryanice yer adıyla geçişme olabilir.

**Çal**

Çukur veya su çukuru, kuyu. Çoğul olan Çalkan/Çalxan “makber, mezarlık” anlamına gelebilir.

**Çem**

Küçük ırmak, akarsu. Çemik “derecik”.

**Dêr, Deyr**

Süryanice, Kürtçe ve Arapça “manastır”. Dêrik “küçük manastır, kilise”.

**Dirêj**

Uzun. Dirêjan Malatya ve Adıyaman’da aşiret adıdır.

**Dîz**

Hisar.

**Dol, Dolik**

Dere, vadi.

**Gamêş**

Su sığırı, manda. Gamêşvan “mandacı”.

**Gelî**

Boğaz, geçit.

**Germ**

Kürtçe “ılı”. Germav “ılısu, ılıca”. Aynı sözcük Farsçadan alıntı olarak Osmanlı resmi dilinde de görülür.

**Gewr**

Kır, kirli beyaz renk. Gewrik “kırca”.

**Gir**

Tepe. Girik “tepecik, höyük”.

**Gol**

Göl. İrani dillerle Türkçede eski çağlardan beri ortak olan bir kelimedir.

**Gund/Gundik**

Köy.

**Havînge**

Yazlık.

**Hêştir**

Deve veya katır. Hêştirban “deveci”.

**Hop**

Çok sayıda yer adında görülen bu sözcüğün anlamından emin değilim. Belki “gölet, yapay göl, baraj”.

**Jêr, Jêrîn**

Aşağı.

**Jor, Jorîn**

Yukarı.

**Kani**

Pınar, çeşme. Kanisork “kızılca pınar”, Kaniya Haso “Hasan pınarı”.

**Kefer/Kefr**

Aslen Süryanice “köy”.

**Kela**

Kale. Arapçadan alıntıdır.

**Kevir**

Taş. Kevirgewrik “akçataş”.

**Koç**

Göç. Koçik, Koçer, Koçgir “göçebe, yörük”. Türkçeden alıntı olabilir.

**Kol/Qol**

Kesik. Sıfat olarak “bodur, kısa”, ad olarak “hendek, ark” anlamına gelebilir. Kolik, Qolan.

**Kom/Gom**

Türkçe, Kürtçe ve Ermenice “ağıl, hayvan damı”. Komik/Komk Kürtçe “ağılcık” veya Ermenice “ağıllar” anlamına gelebilir.

**Kop/Qop**

Doruk, tepe.

**Koz**

Ağıl, özellikle “koyun ağılı”. Kozan çoğulu.

**Kulek/Kûlek**

Topal.

**Kur**

Oğul, evlat, soy, döl, sıpa. Aşiret ve soy adları çoğu zaman *kur* veya *kurik* ön adıyla belirtilir: Kurê Musa, Kurikê Etman, Kurêmillî. Kurikan “sıpacıklar” yalnız başına kullanıldığında muhtemelen “Kürtler, Kırolar” anlamına gelir.

**Kurdîk/Kurdîkan**

Aşiret veya kavim adı.

**Kuştiyan**

Kanlılar. Genellikle kan davası nedeniyle oluşmuş veya ayrılmış bir köyü belirtir.

**Mal**

Ev, hane, hanedan. Malabadi “Bad hanedanı”, Yekmal “tek hane” (tek aile anlamında).

**Mam**

Amca. Mehmed adının kısaltması da olabilir.

**Merg**

Çayır, otlak.

**Mil**

Kol. Bazı örneklerde “sülalenin kolu” anlamında *milê* ön adı *melê* “molla” olarak yorumlanmıştır. Ör: Mıledirej “uzunkol” > Molla Derveş.

**Millî, Milan**

Urfa ve Mardin kökenli büyük aşiret. Milan belki “kollu, dallı budaklı” anlamındadır.

**Mîr**

Bey. Mîran “beyler”, Mîrze “bey oğlu”, Mîrange “beyler yurdu”, Gundemîr “bey köyü”.

**Newal**

Vadi, dere.

**Pag**

Harabe, ören.

**Pan, Panik**

Yassı, yazı, düzce.

**Pir**

Köprü. Ancak *pîr* “dede, ata”.

**Reş**

Kara. Reşik/reşk “karaca”.

**Sahrinc/Saxrinc**

Türkçe ve Kürtçe “sarnıç”.

**Ser**

Baş. Serêgol “gölbaşı”, Serçeme “pınarbaşı”, Serpir “köprübaşı”, Serêsipî “akbaş”.

**Sêv/Zêwî/Zevî**

Sêv “elma”, *zêwî* “zaviye”, *zevî* “tarla” anlamındadır. Ayrıca “boğaz, geçit” anlamında *zêwik* bulunur. Çoğu örnekte ayırt edilemez.

**Sipî**

Ak. Avasipi/Avaspi “aksu”, Sipîndar “akağaç, kavak”.

**Sor**

Kızıl. Sorik/Sork “kızılca”.

**Şikeft**

Mağara, Şikeftikân “mağaralılar”. Çoğu yerde kaya yerleşimleri kastedilmiştir.

**Şin**

Mai/yeşil. Türkçesi gökçe. Avaşin “gökçesu”. Bazı örneklerde Ermenice *şén* “köy” yerine ikame edilmiştir.

**Şor**

Tuzlu yer, tuz batağı. Türkçede aynı anlamda kullanılır.

**Tax/Taxik**

Mahalle. Aynı anlamda Ermenicede kullanılır.

**Xirbê**

Tamlanan halinde “ören, viran” (Xirbêxelîl, Xirbêsorik). Arapçada aynı sözcük genellikle *xirbet* olarak telaffuz edilir. Tamlayan halinde *xarab* (Bajarêxarab, Tezxarab).

**Zer/Zerk**

Sarı. Alozerk “sarı erik”.

**Zivînge**

Kışla.

**Zorava**

Zorabad, zorla kurulmuş yer. Belki “mecburi iskân” anlamında. Tümü Kürt coğrafyasında 16 örnek.