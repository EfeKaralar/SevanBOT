# Anadolu'da gezintiler: Luvice

May 27, 2018

**Source:** https://nisanyan.substack.com/p/anadoluda-gezintiler-luvice-18-05-27

---

Luviler hakkında direkt kendi ağızlarından bilgimiz az. Bildiklerimiz daha çok Kültepe’de Asurca (MÖ 1900) ve Boğazköy’de Hititçe (MÖ 1600-1200) yazılanlardan geliyor. Anadolu’nun batısıyla güneyinde egemen olmuşlar, ortak bir devletten ziyade bir dizi ufak krallık veya beylik kurmuşlar, ama Aksaray Acemhöyük’te olduğu sanılan Puruşanda’nın hükümdarı bir dönem “krallar kralı” unvanını taşımış.

Dilleri mükemmel olmasa bile biliniyor. Hititçeyle akraba bir Hintavrupa dili. Craig Melchert’in *Cuneiform Luvian Lexicon*’u internette ücretsiz veritabanı olarak mevcut. Annick Payne’in *Hieroglyphic Luwian*’ı (2. ed. Harrassowitz Wiesbaden 2010) hem gramere iyi bir başlangıç, hem eksiksize yakın sözlüğü var. İlya Yakuboviç <http://web-corpora.net/LuwianCorpus/search/>adresinde eldeki tüm Luvice metinleri derleyen korpusu yayınladı. Würzburg Üniversitesinin Hititçe portalından Luvice hiyeroglif fontlarını indirmek bile mümkün.

MÖ 1200’lerden sonra Luvilerin adı anılmıyor. Ama Antik Çağın başlarında Likya’da (Fethiye-Kaş), Karya’da (Aydın-Bodrum), Pisidya’da (Burdur-Isparta), Kilikya’da (Mersin-Adana), Likaonya’da (Konya), belki Lidya’da (Manisa) konuşulan dillerin Luvicenin türevleri olduğu anlaşılıyor. MÖ 300 ile sıfır yılı arasındaki sürede bu diller de iz bırakmadan silinip gitmiş. Çağın din ve devlet dili olan Yunanca benimsenmiş.

İz bırakmış, pardon. Anadolu’da 1960’lara dek kullanılan yer adları arasında Luvice olan veya olduğu tahmin edilen iki yüzü aşkın isim bulabiliyoruz.[[1]](https://www.blogger.com/blogger.g?blogID=1302467060357060984#_ftn1) İşin enteresan tarafı, aynı ve benzeri isimleri Yunan anakarası ile Girit ve Midilli gibi iri adalarda da görüyoruz. Yani Luvi egemenliği Ege’nin her iki yanına yayılmış görünüyor. Ancak, Hitit ve Kültepe arşivleri belki deniz ötesini pek umursamadıklarından, bu konudaki bilgimiz yok denecek kadar az.

[![](https://substackcdn.com/image/fetch/$s_!KnI6!,w_1456,c_limit,f_auto,q_auto:good,fl_progressive:steep/https%3A%2F%2Fbucketeer-e05bbc84-baa3-437e-9518-adb32be77984.s3.amazonaws.com%2Fpublic%2Fimages%2Fe4cf36b1-2980-4e39-adf9-1c09030269c0_320x150.jpeg)](https://substackcdn.com/image/fetch/$s_!KnI6!,f_auto,q_auto:good,fl_progressive:steep/https%3A%2F%2Fbucketeer-e05bbc84-baa3-437e-9518-adb32be77984.s3.amazonaws.com%2Fpublic%2Fimages%2Fe4cf36b1-2980-4e39-adf9-1c09030269c0_320x150.jpeg)

+ssós ve +anda ile biten yer adları

Bildiğimiz şu var: Yunanca vurgulu +ssós ekiyle veya yine son hecede vurgulu +andá ekiyle biten yer adlarının tamamının Luvice veya onun türevi olan dillerden geldiğini söyleyebiliyoruz. İlkinin Luvice karşılığı +aşşa, “kent, kasaba” demek. Yunancada karşılığı olmayan /ş/ sesi /s/ halini almış, +a eril eki Yunanca +os eril nominatif ekine dönüştürülmüş. İkincisi +wanda, “ülke, diyar” demek. Yunancada /w/ sesi MÖ 8. yy’dan sonra yok olduğundan, +uanda (Kadyanda, Podyanda), veya +anda ve +andos biçimleri kullanılmış.

Haritada bu iki ekten birini taşıyan 87 yerin dağılımını görüyoruz. Luvistan haritası gayet net. Yunanistan’ı da haritaya katmak isterdim, ama yazık ki elimde bu ülkeye ilişkin veritabanı yok. Karadeniz’deki dört yerin de sahilde daha sonra Yunan kolonisi olarak bilinen önemli limanlar olması akla tuhaf şeyler getiriyor. Acaba Karadeniz’de Yunan kolonisi olarak bilinen yerleri onlardan evvel başkaları kurmuş olabilir mi?

Listemiz Antik Çağda Yunanca +ssós ile yazılıp yakın tarihe dek kullanılan yer adlarını gösteriyor. İkinci kolonda çoğu 1960’lara dek, bir kısmı halen cari olan (Türkçe) isim, üçüncü kolonda 20. yüzyılda verilen resmi isim. Görüldüğü gibi Türkçe biçim daima Yunanca adın akkuzatif +ssón biçiminden alıntılanmış, dolayısıyla +son, +sun, +san, +sın olarak telaffuz edilmiş.[[2]](https://www.blogger.com/blogger.g?blogID=1302467060357060984#_ftn2)

Abalassós/Sabalassós Ebesili Sivas Samankaya

Adrassós Adrasan, Antalya

Agalassós/Sagalassós Ağlasun, Burdur

Aliassós Eylesun Niğde Küçükköy

Amissós Samsun (il)

Arabissós Yarpuz/Afşin

Atramyssós Erdemesin Kayseri Yeşilhisar Erdemli

Atramyssós Adırmusun Niğde Koyunlu

Barassós Farason Yahyalı Çamlıca

Dadassós Dadasun Kayseri Akçatepe

Dadassós Dadasun Aksaray Tatlıca

İassós Asın Milas Kıyıkışlacık

İliassós Yaylasun Beyşehir Yazyurdu

Karmylassós Gelbulasın Ankara Kalecik Değirmenkaya

Kerassós Giresun (il)

Kerassós Gireson Isparta Güneykent

Kerassós Giresun Balıkesir Savaştepe

Kissós Keşan, Edirne

Kodylassós Güdelisin Ermenek Çavuş

Kodylessós Güdelesin Konya Güneysınır

Kokissós Göksun, Maraş

Momissós Mumusun Ürgüp Bahçeli

Momoassós Mamasun Aksaray Güçlü

Mundassós Mandasun Ürgüp Dereköy

Oropassós/Soropassós Arapsun Gülşehir

Parnassós Parlasan Şereflikoçhisar Değirmenyolu

Pherissós Firsun Akseki Güçlü

Poliassós Bolasan Manavgat Çaltepe

Sinassós Sinesun Ürgüp Mustafapaşa

Taurassós Davlusun Kayseri Aydınlar

Termessós Dermason Niğde Hançerli

Tyberissós/Termessós Tırmısın Demre Çevreli

Türkçe kullanıma girmeyen, ama antik kaynaklardan tanıdığımız başkaları da var:

Ariassos, Assos, Halikarnassos, Koressos, Solmissos, Fethiye Telmessos, Antalya Termessos, vb.

Birkaçının Türkçeleşmiş biçimlerini biliyoruz, ama antik isim kaydedilmemiş, veya ben bilmiyorum:

Alasın (Finike Gökçeyaka), Arlisun (Niğde Tepeköy), Avason (Manavgat Yaylaalan), Balkason (Ermenek Balkusan), Boyasın (Karacasu Esençay), Canasun (Karaman Alaçatı), Cirasun, Elmasun (Konya Güneybağ), Harmasın, Hormusun (Kayseri Çaybaşı), Kesresun, Lafsun (Niğde Himmetli), Mudasun, Mudarasın (Gemerek Kartalkaya), Muğlasun (Tavas Gümüşdere), Muncusun (Kayseri Yeşilyurt), Otmansun (Ankara Çamlıdere Osmansin).

Bunlar da +anda’lar. Öz-Yunanca olan birkaç +anda (Yalanda/Yılanda, Saranda, Tiryanda) ile nece olduğunu çözemediğim Beytüşşebap’taki Sergevanda’yı çıkardım

Alabanda (Çine Doğanyurt), Arykanda (Finike Arif), Balkanda (Konya Hüyük İmrenler), Çalmanda (Seydişehir Ketenli), Doianda (Isparta İslamköy), Kadyanda (Fethiye Üzümlü), Kalanda (Aydın Gelembe, Manisa Gelenbe), Laranda (Karaman şehir), Malanda (Beyşehir Malanda mah.), Milawanda (antik Milet), Padwanda (Pozantı şehir), Pasanda (Düzce Çaybükü), Permanda (Konya Akşehir Savaşköy), Salanda (Gülşehir Gümüşkent), Sarbanda (Afyon Sincanlı Serban), Savanda (İzmir Kemalpaşa Kurudere), Taranda (Darende şehir)

---

[[1]](https://www.blogger.com/blogger.g?blogID=1302467060357060984#_ftnref1) Amatör tarihçi Bilge Umar 1970’lerde çıkan *Türkiye’deki Tarihsel Adlar* adlı eserinde, Türkiye ve hatta dünyadaki yer adlarının büyük bölümünü Luviceye bağlamak gibi iddialı bir işe girişmişti. Ne yazık ki Umar’ın verdiği yorumların çok büyük kısmını bugünkü Luvice sözlük bilgimizle – veya toponiminin genel ilkeleriyle, veya akıl ve izanla – bağdaştırmak mümkün değildir.[[2]](https://www.blogger.com/blogger.g?blogID=1302467060357060984#_ftnref2) Sadece Arabissós > Yarpuz (ve onun gibi Tarsus, Arsuz vb.) direkt Yunancadan değil Arapça üzerinden alındığı için nominatif +os > +us/uz biçimini korumuş. Doğrudan alıntıda Türkçe biçim Erefşun, Dersun, Ersun olurdu.