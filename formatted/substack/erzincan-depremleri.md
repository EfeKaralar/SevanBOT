# Erzincan depremleri

*Eski depremlere dair küçük bir not.*

Mar 30, 2023

**Source:** https://nisanyan.substack.com/p/erzincan-depremleri

---

*Peder Ğevont Alişan’dan çeviri, 1885 civarı:*

Erzincan depremleri şehir tarihinin en önemli olayları addedilebilir. Çok az şehir Erzincan kadar sık ve yıkıcı deprem felaketine uğramış ve yeni baştan ayağa kalkmıştır. Vakanüvislerimiz 11. asrın başından günümüze dek yirmiden fazla büyük deprem sayarlar.

Kayda geçen ilk deprem 1045 yılındadır. Tarihçinin deyimiyle, “şehrin tamamı yıkıldı ve yer yarıldı ve erkek ve kadınlar dipsiz yarıkların içine düşerek günlerce çığlıkları duyuldu. Yaz mevsimi idi ve bir yıl boyunca yer gün be gün sarsılmaya devam etti.” Şehir bu felaketten sonra hızla yeniden yapılmış olmalıdır çünkü 12 yıl sonra (1057’de) Türkler tarafından yağma ve talan edilecektir.

Mağakya Kâtip 1066’da “yer sarsıldı ve Erzincan yıkıldı” der. İki yıl sonra 1068’de tarihçi Vartan “Erzincan’da büyük deprem oldu” yazar; Tebrizli Arakel’in zeyli “12 kişi öldü” diye ekler. 1236’da yeniden deprem olmuş ve bir kilise yıkılmıştır. On yıl sonra 1246’daki depremde S. Krikor kilisesi yıkılmıştır. 1254’teki dehşetli depremde ise 14.000 kişinin öldüğü kaydedilir. Ertesi yıl Tatar ülkesinden dönerken Erzincan’a uğrayan Frenk seyyahı Rubrik [Rubruquius] Erzincan’da eşraftan ve zenginlerden 10.000 kişinin telef olduğunu yazar, fakirlere ise hiç değinmez. Yazar üç gün boyunca atla geçtiği yolda korkunç yarıklar ve uçurumlar açıldığını, dağlardan devasa kaya kütleleri devrildiğini, ve az daha Tevrat peygamberinin “her vadi dolacak, her dağ düzlenecek” kehanetinin [Yeşaya 40:4] gerçek olduğunu belirtir.

Bundan 14 yıl sonra, 1268’deki büyük bir deprem 15.000 kişiyi öldürür. Arakel’in aktardığına göre 1281 depreminde Allah’ın inayetiyle fazla hasar olmamış, ancak 1287 yılının 6 Mayıs’ındaki depremde yine Allah’ın takdiriyle çok kişiler ölmüştür.

1290’da şehir yine sarsılır fakat kimse ölmez. Bu tarihten 1356’ya dek yer sarsıntısı kaydedilmemiştir; mezkur tarihte şehir günler boyunca günde yedi sekiz defa sarsılırsa da bunlar fazla zarar vermez. 1374’ün 8 Aralığında ise yeryüzü bir kez sarsıldıktan sonra bir saat durur, depremin bittiğini sanırlar, fakat ikinci sarsıntıda şehir suru yıkılır. Altmış yıl sonra bir tezkirede şu satırlar okunur: “1433 yılının 28 Mart günü Erzincan kentinde yedi defa deprem oldu, herkes işte dünya göçüyor, Allah’ın gazabı ile ahir zamana geçiyoruz diyerek korkuya kapıldı.” Bundan 25 yıl sonra 1458’de vuku bulan deprem belki hepsinden daha şiddetlidir, zira 32.000 kişi ölür. 1462’de bu kez 30.000 kişinin öldüğü kaydedilmiştir. Eğer yazman hatası değilse 1482’de de “30.000 kişi toprak altında kaldı” diye yazılır.

Bu tarihten sonra yaklaşık bir asır Erzincan’a ilişkin tarih kaydı yoktur. Peşinden art arda deprem haberleri gelir. 1576’da “Erzincan’da gece yarısı çok güçlü bir deprem oldu. Dört ay boyunca kimse bina içinde yatamayarak evsiz barksız gezindi.” Başka bir vakanüvis ise bu depremi 1577’ye koyarak çok köylerin yerin dibine geçtiğini belirtir. Aynı yazar 1583’de bir depremden söz eder, Kâtip Mağakya ise 1584 yılında büyük bir deprem kaydederek “Erzincan’da 17 Haziran’da, S. Lusavoriç yortusunun pazar ertesi saat 3’te aniden yer sarsılıp şehrin tamamı yıkıldı, 15.000 kadın ve erkek öldü, 5.000’i de yıkıntı altında kalıp yarı ölü halde kurtarıldılar. Başka bir vakanüvis bu hadiseyi bundan beş yıl önce, 1579 yılına ait gösterir.

Bu tarihten sonra seksen yıla yakın Erzincan’da deprem duyulmaz, ta ki 1667 yılında “çok evler ve beş kilise yıkıldı” denen depreme kadar. Son büyük yıkım ise 30 Temmuz 1784’teki depremdir; şehrin tamamını yerle bir etmiş ve sayısız insanın ölümüne sebep olmuştur.

Her seferinde şehir yeniden inşa edilmiştir, zira konumu güzel ve yerleşime uygundur, ayrıca Erzurum’dan (ve Pontos ve Kürdistan’dan) Küçük Asya’ya giden canlı ticaret yolu üstündedir. Eski zamanlarda da bizim diyarımızdan Yunan’a giden ya da – Herakl kayserin orduları gibi – o taraftan Ermenistan’a yol alan hemen herkes Erzincan’dan geçmiştir. Ermenistan İran ile Yunan arasında paylaşıldığında Yunan tarafında kalan Erzincan, İran ve Arap zulümlerinden hiç etkilenmemiş, ancak 1057’de Türklerin ilk büyük seferinde onlar tarafından istila edilip yağmalanmıştır.