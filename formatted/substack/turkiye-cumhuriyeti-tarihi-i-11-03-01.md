# Türkiye Cumhuriyeti Tarihi - I

Mar 01, 2011

**Source:** https://nisanyan.substack.com/p/turkiye-cumhuriyeti-tarihi-i-11-03-01

---

### ***Ankara'nın Doğusundaki Türkiye** adlı gezi kitabım 2005'te çıkmıştı. Bu yazı oradan. İskenderun Soğukoluk maddesi altında:*

**Hotel Ayvazyan**
1930'larda Fransız yönetimi zamanında Jozef Ayvazyan adlı vatandaş Soğukoluk'ta Ayvazyan Oteli yapmış. Suriye'nin ve Ortadoğu'nun en güzel otel ve restoranı olarak ün kazanmış.

1938'de Ermeniler Hatay’dan gittiğinde Ayvazyan – beş-on aile ile beraber – vatanında kalmayı tercih etmiş. Yıldırmak için ellerinden geleni yapmışlar. Savaş sırasında "Alman casusu" suçlamasıyla hapis yatmış. Bir süre Hatay iline girmesi yasaklanmış. Yılmamış. Yollar yaptırmış, ağaçlar dikmiş. Halep ve İskenderun'un seçkinlerini köye getirmiş. Sekiz dil bilirmiş. 1969'da vefat etmiş.

Arada Ayvazyan'a rakip 10-15 otel, "motel," vb. açılmış. 1960'larda Soğukoluk Ortadoğu'nun önde gelen fuhuş merkezi olarak üne kavuşmuş. 70'lerde işin içine kumar ve mafya girmiş; silahlar patlamış.

12 Eylül'den sonra Uğur Dündar'la Kenan Evren elele verip bu gidişe dur demeye karar vermişler. Tesislerin hepsi kapatılmış; fuhşun kökü kurutulmuş. Boşaltılan binalara filanca bakanlığın dinlenme tesisleri, falanca kurumun miskinler yurdu yerleşmiş. Bahçeleri ot, sokakları çöp bürümüş. Ayvazyan Otel birkaç kez el değiştirdikten sonra kapatılıp mühürlenmiş. Kapısı penceresi kırık, duruyor.

Köyün adını da değiştirip **Güzelyayla** etmişler. Şimdi kahvede pinekleyen yaşlılara sorunca, "Ayvazyan çok kıymetli adamdı, Soğukoluk'u Soğukoluk yapan odur" diye anlatıyorlar.

#### 2 yorum:

1. **[Haydar Eren](http://mustafaakyolyorumlar.wordpress.com/)**[5 Mart 2011 22:47](http://nisanyan1.blogspot.com/2011/03/turkiye-cumhuriyeti-tarihi-i.html?showComment=1299358038998#c5479848734944950928)

   Sirincenin "Guzelyayla" olmamasi dilegiyle...

   [Yanıtla](https://www.blogger.com/null)
2. **[Ali Stambouli](https://www.blogger.com/profile/13087771496213937973)**[26 Kasım 2011 13:29](http://nisanyan1.blogspot.com/2011/03/turkiye-cumhuriyeti-tarihi-i.html?showComment=1322306986391#c7062736437079519505)

   Ver gel gör ki şimdi o tepede üç hilal ve şaşkınca bakan kocaman bir kurt resmli bayrak dalgalanıyor. Belen'i aşıp Antakya'ya doğru inerken de Türkiye Türklerindir yazıyor otoyola bakan tepelerde...ve ardından bütün köylerin adlarının her yıl değiştiği...Türkleştirildiği.

   [Yanıtla](https://www.blogger.com/null)