# Türkçe yazı fonetik mi?

May 03, 2019

**Source:** https://nisanyan.substack.com/p/turkce-yaz-fonetik-mi-19-05-03

---

>Batı dillerinden alınan kelimelerin Türkçe fonetik imlaya göre yazılması muhtemelen eski yazıdan kalma bir alışkanlıktı. Türkçeye Arapça ve Farsçadan alınmış olan sözcükler, Türkçe telaffuzu ne olursa olsun orijinal dildeki imlaya göre yazılırken, Arap alfabesi kullanmayan Rumca, İtalyanca, Fransızca vb. dillerden alınan sözcüklerin fonetik olarak Arap alfabesine çevirilmesi teknik bir zorunluluk idi. Latin alfabesine geçildikten sonra da, teknik zorunluluk ortadan kalktığı halde, Batı dillerinden alınan kelimelerin fonetik tercümesi elli yıla yakın bir süreyle norm olmaya devam etti. 20. yy’da Fransızcadan alınan üç bini aşkın sözcüğün tamamı Türkçeleştirilmiş yazımla benimsendi. Aynı şekilde İngilizceden alınanlar da *tramvay* (tramway), *caz* (jazz), *dretnot* (dreadnought), *futbol* (football), *ofsayt* (offside), *nakavt* (knockout), *blucin* (blue jeans), *seksapel* (sex-appeal) gibi Türkçe imlaya adapte edildi.

İngilizce alıntılarda bu kuralın, 1980 ile 1985 arasına isabet eden bir tarihte, sessizce tersine döndüğünü görüyoruz. Bu tarihten sonra Türkçe kullanıma giren İngilizce kökenli kelimelerde genel kural, İngilizce imlanın korunmasıdır. *Email, fast-food, network, off-road, piercing, wireless, delete, save, workshop* ve benzerleri normdur. *İmeyl, festfut, netvörk, ofrot, pirsink, vayrles, dilit, seyv, vörkşop*… kullanılmaz, veya kullanılırsa “yanlış” olarak algılanır.

Kabul gören yazım, sözcüğün ne zaman Türkçe genel kullanıma nüfuz ettiğine ilişkin iyi bir göstergedir. Bir kamyon çeşidi olan *treyler* 1950’lerden beri kullanımdadır; “film fragmanı” anlamına gelen *trailer* Türk basınında ilk kez 1995’te görülmüştür. Aynı İngilizce sözcük Türkçeye 20. yy başlarında futbol terimi *aut*, 1980’li yılların ikinci yarısında moda terimi *out* olarak girmiştir. Türkçede 1930’lardan beri kullanılan *kovboy* v ile, 1980’lerde yaygınlaşan *western* w ile yazılır; Türkçe metinde *cowboy* yazımı yadırgandığı gibi, *vestern* yazımı da yadırganır.

İngilizce imla ile yazılan sözcüklerin diğerlerinden daha az “Türkçe” saymak için tutarlı herhangi bir neden gösterilemez. *Maç* (match) ya da *mayın* (mine) “Türkçe” sayılarak sözlüklerde yer alırken, Türkçe metinlerde onlarla yaklaşık eşit sıklıkta kullanılan *email* veya *web* sözcüklerinin “yabancı” sayılması için makul bir neden yoktur. “Top auta gitti” cümlesindeki aut Türkçe sözlüklerde yer alırken “dar yakalar bu sene out” cümlesindeki out’un dışarıda bırakılması herhangi bir tutarlı gerekçeyle savunulamaz.