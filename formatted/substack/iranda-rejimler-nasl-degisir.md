# İran'da rejimler nasıl değişir

*Son Safevi şahı Hüseyin aşırı dindar ve zayıf bir kişilikti. Afganlar memleketi istila edip şahı esir aldılar.*

Jan 18, 2026

**Source:** https://nisanyan.substack.com/p/iranda-rejimler-nasl-degisir

---

[![Gallery image](https://substackcdn.com/image/fetch/$s_!rml_!,w_1456,c_limit,f_auto,q_auto:good,fl_progressive:steep/https%3A%2F%2Fsubstack-post-media.s3.amazonaws.com%2Fpublic%2Fimages%2F07a228e7-0736-4ce0-9eec-8a88f665c16d_468x676.jpeg "Gallery image")](https://substackcdn.com/image/fetch/$s_!rml_!,f_auto,q_auto:good,fl_progressive:steep/https%3A%2F%2Fsubstack-post-media.s3.amazonaws.com%2Fpublic%2Fimages%2F07a228e7-0736-4ce0-9eec-8a88f665c16d_468x676.jpeg)

Şah Hüseyin Safevi

Son **Safevi** şahı Hüseyin aşırı dindar ve zayıf bir kişilikti. Afganlar memleketi istila edip şahı esir aldılar (1722). Oğlu kaçıp hükümdarlığını ilan etti, fakat çeşitli bölgesel şefler meşru şahın yokluğunu gerekçe göstererek baş kaldırdılar. Fırsattan istifade eden Rusya ve Osmanlı İran’a saldırıp batı ve kuzeybatı illerini zaptettiler. Meşhed’de komutan olan Nadir Han direnişin başına geçti. Sırayla herkesi yendi. Önce eski şahın oğlunu tanıdı (1722), sonra onu indirip Hüseyin’in çocuk yaştaki torununu tahta geçirdi (1732), en son kendisi şahlığını ilan etti (1736).

1747’de **Nadir Şah** kendi adamlarınca öldürülünce iki oğlu ve bir torunu arasında taht kavgası çıktı. Kısa sürede 25 civarında bölgesel komutan İran’ın çeşitli kısımlarında yönetimi ele geçirdiler. Bunlardan biri olan Kürt (Luri) aşiret reisi Kerim Han Zend, merkezi İran’ın belli başlı şehirlerini ele geçirip Şiraz’da şahlığını ilan etti (1751).

**Kerim Han** 1779’da ölünce iki oğlu ve birkaç akrabası arasında kavga çıktı. On yılda altı veya yedi hanedan üyesi sırayla başa geçip devrildi. Sonunda bölgesel komutanlardan Ağa Muhammed Han Kacar ülkenin büyük bölümünü kontrol altına alıp şahlığını ilan etti (1789). Kacar hanedanı 120 yıl kadar sürdü.

1906’da İran’da Anayasa Devrimi oldu; Meclis kuruldu. Ancak Meclis otoriteyi sağlayamayınca ülke kaosa yuvarlandı. 1909’da Muhammed Şah Kacar meclise karşı darbe yapmaya teşebbüs edince ülkenin çeşitli yerlerinde beş altı farklı isyancı ordu harekete geçip şahı yurt dışına kaçırdılar. Yerine çocuk yaşta ve ebleh olan Ahmet Şah geçti. Bu sırada Dünya Harbi çıkınca, fırsattan istifade Türkiye, Rusya ve İngiltere ülkenin çeşitli kısımlarını istila ettiler. “Vatanın elden gittiği” kanısına kapılan Tebriz komutanı Rıza Han 1921’de İngilizlerin desteklediği bir darbeyle iktidarı ele geçirdi. 1925’te Ahmet’i sürgüne gönderip kendini şah ilan etti.

1941’de Sovyetlere savaş açan Almanlar İran’da ikinci bir cephe açmayı tasarladılar. Bunun üzerine İngiltere ve Sovyetler hızlı bir operasyonla İran’ı işgal ettiler. Alman yanlısı ve “güvenilmez” buldukları Rıza Şah’ı tahttan indirip sürgüne gönderdiler. Yerine siyaseten tecrübesiz oğlu Muhammed Rıza’yı şah ilan ettiler. Tahran’da fiilen İngilizler duruma hakim olurken, batıda Sovyet güdümünde Azerbaycan ve Kürdistan devletleri kuruldu. Savaştan sonra Sovyetler Birliği İran’ı İngiliz/ABD nüfuz alanına bırakıp çekildi.

M. Rıza Şah 1941’de ve tekrar 1953’te İngiliz ve Amerikan müdahalesiyle iktidara geldi. İçeride iktidarına yönelik bir dizi tehdidi onların desteğiyle ortadan kaldırdı. Bir yandan komünist ve pro-Sovyet muhalefete, diğer yandan mollalara savaş açtı. Şahın politikaları zenginlerden ve şehirli seçkinlerden yana görüldüğü için, bu sayede, rejimin düşmanlaştırdığı mollalar yoksul halkın ve kırsal kesimin temsilcisi kisvesine büründüler.

1978’de solcuların ve mollaların el birliğiyle önderlik ettiği bir halk ayaklanmasıyla şah devrildi. Ayaklanmanın örgütsel gücü daha çok solculardan gelirken, kitle desteğini mollalar temin ettiler. Rejimin ana dayanağı olan ABD, duruma hakim olma imkanı göremediği için rejimden desteğini çekti. Irak’ı savaş açmaya teşvik ederek, devrimi askeri yenilgi ile terbiye etmeyi denedi. Ancak 8 yıl süren Irak savaşı, umulanın tam tersi sonuç doğurdu. İran ordusu ve halkı Humeyni rejimi etrafında kenetlendi. Bu sayede Humeyni, devrimde müttefiki ve iktidarda rakibi olan çeşitli sol ve liberal grupları teker teker tasfiye ederek mutlak iktidarını kurmayı başardı.

Humeyni rejimi iktidarını çok fazla kan dökerek, ihanet ve zorbalıkla kurduğu için normalleşmeyi başaramadı. Her geri adımın yıkım ve intikam dalgasıyla sonuçlanacağından korktu. Onun için bir “ideolojik katılık” tablosu çizdi. Diğer yandan, çok uzun süren olağanüstü rejim, doğal olarak, kontrolsüz çıkar grupları ve yolsuzluklar sistemi yarattı.

Öyle görünüyor ki, tıpkı 1980’lerin Sovyetler Birliği gibi, rejim elitleri arasında dahi rejime ve ideolojisine inancını kaybetmiş insanların sayısı çok fazladır.


---

Neyse, bu yazının başıyla devamı iki ayrı yöne yürüdü. Öyle kalsın. Özetleyelim:

1. Rejim krizi veraset/intikal krizinden (1722, 1747, 1779), veya hükümdarın iç ve dış dengeleri iyi yönetememesinden (1722, 1909, 1941, 1953, 1978) doğdu.

2. Kriz doğar doğmaz ülke coğrafi olarak parçalandı. Mesela Osmanlı’da 1512’den sonra böyle bir şey olmamıştır.

3. Sistem dağılınca komşu ve global güçler ülkeden parça koparmaya giriştiler.

4. Askeri şeflerden biri “kurtarıcı” olarak ortaya çıktı. Kaybedilen illeri geri almayı başardı. Yeni hanedan kurdu.

5. En güçlü oldukları dönemlerde İngiltere (1921) ve ABD (1978) İran’a uzun vadede hakim olmayı başaramadılar.

Bu sefer de tahminimce kriz şimdi patlamayacak, veraset ve intikal krizinden doğacak. Adam 86 yaşında.