# Büyükelçi

*"Bunlar bir avuç fedai ile koskoca Hamit rejimini devirmiş insanlar, aynı şeyin kendi başlarına gelmesinden korkuyorlar."*

Sep 21, 2024

**Source:** https://nisanyan.substack.com/p/buyukelci

---

*Gerçek tarihte hayali karşılaşmalara dayanan bu öyküler bir gün birden bire aklıma geldi. Devamını - şimdilik - getiremedim.*

Büyükelçi’nin evindeki yemeğe Talat Bey ile Başhaham ve eşi katıldılar. Elçilik müsteşarı Şmavonyan hiç konuşmadı, dinlemekle ve gerektiğinde tercüme etmekle yetindi. Talat her zamanki gibi nazik ve soğukkanlıydı. Geçen haftalardaki kaygılı halini üzerinden atmış görünüyordu. Çakmağının bozulduğunu görünce Büyükelçi ona altın bir çakmak hediye etti.

Gecenin konusu Filistin’deki Yahudi yerleşimciler meselesiydi. Talat’ın tavrında eskiye oranla daha büyük bir kararlılık gördüm. Kudüs’teki Rus tebaalı Yahudilerin otuz gün içinde Osmanlı pasaportu almadıkları takdirde düşman ülke vatandaşı sıfatıyla sınır dışı edileceklerini bildirdi. Büyükelçi “O halde Siyonizmi bir Osmanlı kurumuna dönüştürmelisiniz” diye cevap verdi. Talat’ın buna prensip olarak itirazı yoktu. Fakat yasama organı olan bir kongresi ve ona hesap veren bir icra heyeti olan bir kuruluşun devlet içinde devlet haline gelmesine izin vermeyeceklerini söyledi. Herzl’ın kitabını okumuş. “Düşünün, şu salona kabul ediyorsunuz, bir süre sonra salonu sahiplenip sizi kapı dışarı etmeye kalkabilirler.” Yeni çıkardıkları yasayla Yahudilerin Yahudi olmayan kişilerden gayrimenkul satın alması yasaklanacakmış.

Büyükelçi birkaç kez sözü incelikle Türk rejiminin mali sıkıntılarına getirdi. Geçen sene en sıkıntılı zamanda Amerika’dan temin etmeye söz verdiği krediye, Osmanlı Bankası krizi zamanındaki yardımlarına değindi. Talat “ileride Amerika’dan güzel sözler yerine somut eylem görür müyüz acaba?” diye cevap verdi. Bir Türk-Amerikan bankası kurulması fikrine karşı değildi, fakat Büyükelçi o işin savaş sonrasını beklemesi gerekeceğini söyleyerek konuyu kapattı.

Başhaham’ın Washington büyükelçiliğine atanması konusu açıldı. Büyükelçi bu adımın Siyonistler nezdinde çok olumlu bir izlenim yaratacağına inanıyor. Talat Pazartesi günü derhal ABD hükümetinden agreman istemeye söz verdi. Naum Efendi ile aralarında yıllara dayanan bir dostluk olduğu söyleniyor; haftada en az bir kez bir araya gelip görüştüklerini duyuyorum. Mamafih sözünü tutar mı bilemem. “Yahudi dostu olarak bilinmemiz, kabineye aldığımız Dönme’ler, iktidarımızın ilk yıllarında bize çok büyük zorluklar çıkardı. Partinin bölünmesine, Arnavutluk’taki harekete ve nihai olarak Balkan Savaşı’na yol açtı. O yüzden artık yoğurdu üfleyerek yiyoruz.”

Büyükelçi Alemdağ’daki Yahudi kolonisinin boşaltılmasını kaygıyla izlediklerini söyledi. Talat o konuda da topu Enver’e attı. Anladığım kadarıyla askeriyeye ait konulara karışmak istemiyor. Nitekim birkaç gün sonra Lapseki Yahudileri boşaltıldığında sorumluluğu askeriyeye havale etmekle yetindi.

Yemekten sonra Büyükelçi’nin ve Başhaham’ın eşleri Pera’da sinemaya gittiler. Hanımlar ayrıldıktan sonra Büyükelçi Ermeni tutuklamaları konusunu açtı. O ana kadar zarafetini elden bırakmayan Talat, belki kadınların gidişinin de verdiği rahatlıkla tonunu yükseltti. “İhtilalci hareketlere hiçbir şekilde izin vermeyeceğiz, bu konuda kararlıyız” dedi. “Gereken neyse yapılacaktır.” “Bakın, ben ihtilal teşkilatı liderliğinden geliyorum” diye devam etti. “Neler yapabileceklerini çok iyi bilirim. Tüm cemiyet ve komiteleri yok etmeye kararlıyız. Hiç birine nefes aldırmayacağız. Tutuklanacakların listesi bir komisyon tarafından hazırlandı ve buna harfiyen uyulacaktır.” Sonra gerilimi biraz yumuşatmak için olmalı, “listede hatalar varsa düzeltilir elbette” diyerek küçük bir açık kapı bıraktı. 18 Şubatta kendisine düzenlenen suikastte koruma görevlisinin öldürülmesini hatırlattı. “Rus Derneği’nde Ermenilere vermek üzere bomba imal edildiğini biliyoruz” diye ekledi. “Gerekirse başkentteki tüm Ermenileri boşaltırız, Anadolu’da Türkler arasına serperiz.”

Ayrılırken Polis Müdürü Bedri Bey’in bir ricasını iletti. Büyükelçi kütüphanesinde bulunan Fosdick’in “Polis Sistemleri” kitabını ödünç vermeyi vaad etti.

Konuklar gittikten sonra Büyükelçi ile baş başa kaldım. Düşünceliydi. “Bu adamdan iyi diktatör olur” dedi. “Ulaşılması güç bir insan.”

“Korkuyorlar” diye ekledi. “Sarı Kamış hadisesinden sonra her an bir ayaklanma beklediler. Bunlar bir avuç fedai ile koskoca Hamit rejimini devirmiş insanlar, aynı şeyin kendi başlarına gelmesinden korkuyorlar.” Bir müddet düşündü. ”Türkler tüm entelektüelleri bastırmadan ülkeyi yönetemeyeceklerini biliyorlar.”

Ertesi sabah İngilizlerin Gelibolu Yarımadası’nın birkaç noktasına eş zamanlı çıkartma yaptıklarını fakat şimdilik sağlam bir köprü başı tutmayı başaramadıklarını haber aldık. Şehirde bir panik havası esti. Alman büyükelçisi her zamanki vesveseli haliyle geldi, elçilikteki değerli tabloları bir müddet Amerikan elçiliğinde saklayıp saklayamayacağımızı sordu.

Büyükelçinin eşi gece sinemadan dönerken Pera çevresinde büyük bir polis hareketliliği görmüş. Birkaç yere baskın düzenlemişler, tutuklamalar yapmışlar.

Robert Kolej’de o gün konuşma yapacak olan Protestan Ermeni vaizi de tutuklananlar arasındaymış. Okul müdürü Dr. Gates elçiliğe gelerek konuşmayı Büyükelçi’nin yapmasını rica etti. Büyükelçi kabul etti; meslek seçimi ve hukukçunun ahlaki sorumluluğu konulu bir konuşma yaptı.

Gece nasıldı diye sordum. Büyükelçi memnundu. “Çok beğenildi” dedi. “Çok alkışladılar. Sonra da güzel bir koro konseri vardı.”

**Notlar**

Tüm ayrıntılar ABD Büyükelçisi Henry Morgenthau’nun güncesinden alınmıştır. Sadece Büyükelçi eşinin tutuklamalara tanık olması hayal mahsulüdür. 24 Nisan 1915 tarihli notlara, bir ay öncesi ile birkaç gün sonrasına ait birkaç detay eklenmiştir.

Alemdağ’daki Yahudi kolonisi şimdiki Sultanbeyli’dir. Partinin bölünmesi ve Arnavutluk hareketi, İsmail Kemal Bey ve Ahrar Fırkası olayına göndermedir. 24 Nisan tutuklularından Peder Gomidas ve diğer yedisinin ABD Büyükelçiliğinin tavassutuyla serbest bırakıldıklarını 13 Mayıs tarihli günce notundan öğreniyoruz. Serbest bırakılanlar arasında yanılmıyorsam dedem Bedros Nişanyan da vardır.