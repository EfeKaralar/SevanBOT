# İzmit-Bursa Ermenilerine dair bir not

*Asıl açıklanmaya muhtaç olan olgu Türk hakimiyetinin çöküşü.*

May 26, 2024

**Source:** https://nisanyan.substack.com/p/izmit-bursa-ermenilerine-dair-bir

---

Minas Kasabyan’ın 1913 İzmit-Bardizag (Bahçecik) basımı **İzmit Sancağında Ermeniler** (*Hayerı Nigomidyo Kavaŕin Méç*) başlıklı eseri, İzmit, Yalova, Orhangazi, Geyve ve Bilecik çevresinde kırk kadar Ermeni köyünün ayrıntılı sosyal ve kurumsal tarihini anlatan değerli bir eserdir. **Türkiye’nin Ermeni Coğrafyası** kitabımda bu eserden 28 pasaja yer verdim. Burada bir seçme sunuyorum.

Dikkat çekici olan şu. Ermeniler bu yerlere doğu illerinden 16. yüzyıl sonları ile 17. yüzyıl başında göçmüşler. İlk başta tüm yerlerde hakim zümre (mal sahipleri, işverenler, köy heyetleri) Türk. Bu durum 18. yüzyıl sonları ile 19. yüzyıl başına dek devam ediyor. Sonra Türkler “bilinmeyen bir nedenle” tükeniyor. Ermeniler ise, gerek nüfus gerek ekonomik durum açısından 19. yüzyıl zarfında muazzam bir gelişme gösteriyorlar. Her ikisi ayrı ayrı ilginç (hem Türklerin inkırazı, hem Ermenilerin ikbali). Ama asıl açıklanmaya muhtaç olan olgu Türk hakimiyetinin çöküşü bence.

ALINTILAR (1913 senesine ait bilgiler)

**Bahçecik/Bardizag**: İzmit yakınında 1500 hanelik büyük Ermeni kasabası. “Ermeniler ilk geldiklerinde şimdiki Bardizag’ın batısında Çiftlik adı verilen yerdeki Halil Paşa’nın çiftliğinde rençber olarak işe girerler. Kısa zamanda onun güvenini kazandıklarından paşa şimdiki Bardizag’ın güney ucuna yerleşmiş olan (aynı şekilde Celalilerden kaçmış) 8-10 hane Türk’ü yerlerinden kaldırıp Kullar adlı köye yerleştirir ve bu yeri Ermeni işçilere tahsis eder. Kısa süre sonra 19 hanelik ikinci bir göç dalgası gelir. Bunlar yine Halil Paşa’nın yanında çalışan, fakat İznik’in Ören köyünde oturdukları için her hafta sonu oraya gidip gelmeleri işverenin hoşnutsuzluğuna sebep olan Ermeni rençberlerdir. Ören yakınındaki eski köyün kalıntıları hala görülür.

**Çağşak (Yalova):** 1560 civarında ilk gelen Ermeniler tepenin üst kısmında bulunan Türk köyünün koruması altına girmişler, gece gündüz çalışarak kalkınmış ve çevredeki geniş toprakları satın almışlardır. Komşu Türk köyü ise bilemediğimiz – muhtemelen ekonomik – bir nedenle en nihayet dağılmıştır. Türk mezarlığının izleri henüz durur.

**Çengiler (Yalova)**: 800 hane nüfusa sahip büyük köy. Bundan 320 yıl önce (1592 dolayında) Egin, Arapgir ve Palu tarafından göçenlerce kurulmuştur. Ermeniler geldiğinde bu yakında küçük bir Türk köyü olduğu, gelenlerin onların yanında rençber olarak çalıştığı, sonra ailelerini de getirip yerleşmelerine izin verildiği anlatılır. Türkler daha sonra bilinmeyen bir sebeple dağılmıştır. En son 1830 dolayında köyden ayrıldıkları söylenir.

**Yeniköy (Orhangazi)**: Ermenilerin ilk önce 6 hane olarak gelip köyün 20 dakika aşağısında Harman Yeri mevkiine yerleşip çadırlarda yaşadıkları, sonra Türklerin davetiyle köye yerleştikleri anlatılır. Zamanla dışarıdan katılanlarla Ermenilerin nüfusu hızla artmış, Türklerinki ise uzun zaman 30 hanede sabit kaldıktan sonra yakın geçmişte 27 haneye düşmüştür.

**Çukurköy (Yalova)**: Halkı bundan 300 yıl önce Van’ın köylerinden göçmüştür. Ermeniler geldiğinde Müslim Çukur köyü zaten mevcutmuş. Ermeniler köy yeri için başvurduklarında Türkler önce derenin yukarısında bir yer tahsis etmişler, ancak halkın bir kısmı dini açıdan Ermenilerin köy suyunu murdar edecekleri gerekçesiyle itiraz etmesi üzerine köyden 4 dakika aşağıdaki şimdiki Ermeni mahallesinin yeri verilmiş. Çevre köylerin Ermenileri bu köyün halkına, sıkça Kürtçe konuştukları ve Kürtçe şarkı söyledikleri için Lololar diye isim takmıştır.

**Keramet köyü (Orhangazi)**: Köye gelen ilk Ermenilerin bundan 300 yıl önce iki hane olarak bir Türk beyinin çiftliğine işçi olarak geldikleri anlatılır. Zamanla Ermenilerin sayısı artıp bir şapel inşa etmek gerekince Türk ahali itiraz eder, fakat işçilerini kaybetmek istemeyen bey bir hile ile sorunu çözer. Gece vakti çiftliğinin uygun bir yerine bir haç gömerler. Ertesi gün tanıklar huzurunda kazı yapıldığında haç bulunur, eskiden burada kilise olduğuna kanıt sayılarak inşaat izni verilir.

**Merdegöz (Karamürsel)**: Ermeniler 246 hanedir; yerel Ermeniceyi gayet akıcı konuşan 7 hane de Türk vardır. Ermenilerin Mardin, Harput ve Kilikya’dan göçtüğü anlatılır. Geldikleri devirde köyün ahalisi bütünüyle Türk’müş, o yüzden Ermeniler şimdiki köyün ¼ saat doğusunda Eski Merdegöz denilen yere yerleşmişler. Daha sonra Türkler gidince bu köye taşınıp eski yeri bahçe ve tarlaya çevirmişler.

**Ortaköy (Orhangazi)**: Tümü Ermeni 540 hanelik bir köy. Halkı bundan yaklaşık 300 yıl önce Egin tarafından göçmüştür. İlk geldiklerinde şimdiki köyün ¼ saat güneyinde kilisesinin ve mezarlığının izleri hala seçilen Eski Köy adlı mevkiye iki mahalle olarak yerleşmişler. O vakitte şimdiki köyün yerinde Guguk adlı bir Türk köyü varmış. Ermeniler 70-80 yıl Eski Köy’de yaşadıktan sonra sürekli toprak kaymasına eğilimli yapısından dolayı orayı terk etmeye karar vermişler. Bir mahalle gidip Büyük Yeniköy’e, diğer mahalle ise Türklerin izniyle Guguk köyünün bir bölümüne yerleşmiş. Ermeniler çalışkanlıkları ve iş bilirlikleri sayesinde kalkınıp çoğalırken Türkler gitgide gerileyip azalmış. Köydeki son Türk aile 1895’te köyü terk etmiştir. Onların dini kurumlarına ait mülkler halen vakıftır.

[![](https://substackcdn.com/image/fetch/$s_!rXCO!,w_1456,c_limit,f_auto,q_auto:good,fl_progressive:steep/https%3A%2F%2Fsubstack-post-media.s3.amazonaws.com%2Fpublic%2Fimages%2Fdc9ecbce-7f01-4b22-8ec1-82b2dc5f9b4a_478x379.png)](https://substackcdn.com/image/fetch/$s_!rXCO!,f_auto,q_auto:good,fl_progressive:steep/https%3A%2F%2Fsubstack-post-media.s3.amazonaws.com%2Fpublic%2Fimages%2Fdc9ecbce-7f01-4b22-8ec1-82b2dc5f9b4a_478x379.png)

20. yy başında İzmit murahhaslığına bağlı Ermeni yerleşimleri