# Mariupol kuşatması

*Şehir halkının yaklaşık yarısı kendini Rus, yarısı Ukraynalı olarak tanımlıyor. Ancak ortak ve hakim lisan Rusça.*

Mar 11, 2022

**Source:** https://nisanyan.substack.com/p/mariupol-kusatmas

---

Mariupol kuşatması hakkında şunlara değinmek gerekebilir.

1. Şehir halkının yaklaşık yarısı kendini Rus, yarısı Ukraynalı olarak tanımlıyor. Ancak ortak ve hakim lisan Rusça. Ukraynalıyım diyenlerin daha ziyade siyasi tercih bildirdiğini sanıyorum.

Ayrıca şehir nüfusunun yüzde 4-5 kadarı Romeika veya Türkçe dilli Rum.

2. Şehir 2014'ten beri Azov Alayı adı verilen militan Ukrayna milliyetçisi milislerin kontrolünde. Ukrayna hükümetinin fazla etkisi yok. Azov milisleri mesela Ukrayna devlet yöneticilerinin şehre gelmesini tehdit vs. ile önleyebiliyor.

Milislerin Mariupol'de üslenmesinin nedeni açık. Çünkü burası 'Ukraynalı' kimliği şüpheli olan, Rus yönü ağır basan bir şehir. Mutlaka Azovcuları destekleyen bir sivil kesim de vardır, ancak halkın büyük çoğunluğunun "hain" ya da en azından "şüpheli" olma potansiyeli yüksek.

3. Kenti kuşatan Rus kuvvetlerinin sivil halkı boşaltmak isteyeceği aşikar. Amaçları tahminimce Azov militanlarının üssünü dağıtmak ve mümkün mertebe çok militanı etkisiz hale getirmektir. Sivil halk bu hedef için ayak bağıdır. Kaldı ki sivillerin büyük kısmı zaten Rustur.

4. Sivillerin tahliyesinin ilk gününde kaçmaya çalışan sivilleri militanların silah zoruyla engellediği, bazılarını vurduğu söylendi, hatta bunu gösteren videolar yayınlandı. Bunları makul buldum, çünkü Azov milislerinin çıkarı sivil halkın şehirde kalmasıdır. Sivil kalkan gidince Ruslar kalan militanları ağır silahlarla temizleyebilir. Ancak birinci günden sonra bu yönde haber ve videoların ardı kesildi.

5. Tahliyenin üçüncü gününden itibaren Ukrayna yanlısı propagandada "Rusların kaçan sivillere ateş ettiği" teması ağırlık kazandı. Bunun çok fazla inandırıcılığı olduğunu düşünmüyorum. Belki sivillerle beraber kentten kaçmaya çalışan militan gruplarını hedeflemişlerdir, bilmiyorum. Savaş meydanında kimin kime neden ateş açtığı çok da fazla bilinemez sanırım.

6. "Ruslar doğum hastanesine füze attı" öyküsü bariz bir mizansendir. Suriye savaşında geliştirilmiş ve etkili olduğu görülmüş bir propaganda kalemidir. Muhtemelen Halep ve İdlib'deki aynı danışman ekibi tarafından burada tekrar sahnelendi. Rus tarafının iddiasına göre eskiden hastane olan bina şimdi Azovcuların karargahı olarak kullanılmaktaydı. Binanın önünde yüzüne kan sürülmüş bir kadın veya çocuğun fotoğrafını çekmek zor bir şey değil. Hatta binanın o bina olması ya da fotoğraf tarihinin yeni olması da gerekmez.

Bu savaşla ilgili piyasada dolaşan görsel malzemenin şaşılacak kadar büyük bir kısmı, muhtemelen yarıdan fazlası, sahte.

[![Bloody bombardment of the Mariupol maternity hospital: Russia continues to attack but does not control the city
](https://substackcdn.com/image/fetch/$s_!VFfo!,w_1456,c_limit,f_auto,q_auto:good,fl_progressive:steep/https%3A%2F%2Fbucketeer-e05bbc84-baa3-437e-9518-adb32be77984.s3.amazonaws.com%2Fpublic%2Fimages%2F88d08826-1e2e-45aa-a3b0-7aa7818c4d7d_600x315.jpeg "Bloody bombardment of the Mariupol maternity hospital: Russia continues to attack but does not control the city
")](https://substackcdn.com/image/fetch/$s_!VFfo!,f_auto,q_auto:good,fl_progressive:steep/https%3A%2F%2Fbucketeer-e05bbc84-baa3-437e-9518-adb32be77984.s3.amazonaws.com%2Fpublic%2Fimages%2F88d08826-1e2e-45aa-a3b0-7aa7818c4d7d_600x315.jpeg)