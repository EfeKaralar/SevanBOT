# Brezilya'da son durumlar

*Bu koşullarda Lula ülkeyi gerçekten yönetebilir mi? Önceki başkanlığındaki gibi kurulu düzene topyekün teslim olmadan adım atabilir mi?*

Oct 31, 2022

**Source:** https://nisanyan.substack.com/p/brezilyada-son-durumlar

---

Lula 1980-90’larda cesur, karizmatik bir işçi lideriydi. Brezilya toplumunun oligarşik yapısına karşı parlak bir mücadele verdi. 2003’te başkan seçildi. Brezilya tarihinde toplumun alt tabakalarından gelen ilk başkan oldu.

Sekiz yıl süren başkanlığı dünyada sermayenin bol ve ucuz olduğu bir döneme denk geldiği için ekonomide belli bir kalkınmaya tanık oldu. Özellikle ülkenin kırsal kuzeydoğu bölgesinde fakir ailelere geçim desteği sağlamak, aile yapılarını pekiştirmek, eğitim imkanları açmak yönünde ciddi adımlar atıldı. Merkezde ise yapısal reform vaadlerinin hiç biri gerçekleşmedi. Finans yönetimi eski oligarşinin tanınmış isimlerine teslim edildi; IMF reçeteleri benimsendi. İhale yolsuzlukları ve rüşvet alıp başını gitti. Son yıllarında Lula hükümetinin Brezilya’nın en büyük sermaye gruplarından Petrobras ve Odebrecht (Novonor) tarafından el altından fonlandığı, başkanın kendisinin dev boyutlarda rüşvet alışverişine aracılık ettiği ortaya çıktı.


---

Rakibi Bolsonaro siyasi söyleminde sanırım Donald Trump’ı kendine örnek alan bir politikacı; Trump’tan daha patavatsız, daha dürüst ve muhtemelen daha akıllı. Uluslararası ‘doğrucu’ düşüncenin tüylerini diken diken edecek her sözü söyledi: ‘asker gelip 30.000 kişiyi kesse buraları çiçek olur’, ‘Rio meydanında birkaçını sallandıracaksın’, ‘memleket zencilerle kızılderililer yüzünden geri kaldı’, ‘(muhalif kadın milletvekili) ırzına geçmeye değmez, çok çirkin’, vs. Feministlere ve eşcinsellere karşı. İklim krizine ve Covid’e inanmıyor. Rusya savaşı hakkında Amerika’yı sevindirecek tek söz söylemedi.

Ve fakat dört yıllık iktidarında bu söylemler doğrultusunda (Amazon bölgesinde yatırımların biraz önünü açmak dışında) kayda değer hiçbir adım atmadı. Ya da atamadı. Belki siyasi partisi olmadığı için kongreye ve bürokrasiye hakim olamadı, ondandır. Belki de – dünyanın birçok başka ülkesinde olduğu gibi – siyasetçinin rolünü şaklabanlık ve psikolojik boşalma olarak değerlendirdiği için, çok da umursamadı.


---

Seçim sonuçlarında asıl ilginç olan hadise oyların coğrafi dağılımı. Uzun zamandır gelişen bir trend bu seçimde tamamen kristalleşmiş görünüyor. Kuzeydoğunun fakir, kıraç topraklarında Lula tek tabanca. Ülkenin ekonomik can damarı olan, Avrupai kültür ile Amerikanvari zenginliği harmanlayan güney eyaletlerinde Bolsonaro açık farkla önde. Kovboy dinamizmini temsil eden batı eyaletlerinde de Bolsonaro’yu beğenenler önde.

Bir faktör daha: Ülke çapında fırtına gibi esen, geleneksel Katolik kilisesini darmadağın eden Protestan Evanjelik mezhepler canla başla Bolsonaro’dan yana.

Bu koşullarda Lula ülkeyi gerçekten yönetebilir mi? Önceki başkanlığındaki gibi kurulu düzene topyekün teslim olmadan adım atabilir mi? Yirmi yıl öncesinin para bolluğunda kendisini ‘fakirlerin babası’ haline getiren eli bolluğu sürdürebilir mi?

Zor görünüyor.

[![](https://substackcdn.com/image/fetch/$s_!M0di!,w_1456,c_limit,f_auto,q_auto:good,fl_progressive:steep/https%3A%2F%2Fbucketeer-e05bbc84-baa3-437e-9518-adb32be77984.s3.amazonaws.com%2Fpublic%2Fimages%2F5672c664-dc13-4e1a-99c5-6b1df36b52ca_1174x1258.png)](https://substackcdn.com/image/fetch/$s_!M0di!,f_auto,q_auto:good,fl_progressive:steep/https%3A%2F%2Fbucketeer-e05bbc84-baa3-437e-9518-adb32be77984.s3.amazonaws.com%2Fpublic%2Fimages%2F5672c664-dc13-4e1a-99c5-6b1df36b52ca_1174x1258.png)