# Makedonya nedir

*Sırp Makedonyasının bağımsızlığa kavuşmasıyla birlikte Yunanistan, kendi Makedonya'sında 1913'ten beri sürdürdüğü inkar ve suskunluk politikasının iflas etmesinden korkmuştur.*

Mar 28, 2022

**Source:** https://nisanyan.substack.com/p/makedonya-nedir

---

[![MACEDONIA MAPS: Macedonia, 1912-13](https://substackcdn.com/image/fetch/$s_!frUE!,w_1456,c_limit,f_auto,q_auto:good,fl_progressive:steep/https%3A%2F%2Fbucketeer-e05bbc84-baa3-437e-9518-adb32be77984.s3.amazonaws.com%2Fpublic%2Fimages%2Fb6d5e47a-8225-4db8-ac5b-a0998a98cffb_1004x1024.jpeg "MACEDONIA MAPS: Macedonia, 1912-13")](https://substackcdn.com/image/fetch/$s_!frUE!,f_auto,q_auto:good,fl_progressive:steep/https%3A%2F%2Fbucketeer-e05bbc84-baa3-437e-9518-adb32be77984.s3.amazonaws.com%2Fpublic%2Fimages%2Fb6d5e47a-8225-4db8-ac5b-a0998a98cffb_1004x1024.jpeg)

Makedon ya da Mygdon, Antik Çağda Vardar havzasında yerleşik bir millet. Aslen Helen olup olmadıkları, bıktırıncaya kadar tartışılmış, çözümü olmayan bir mevzudur. En geç MÖ 4. yy'da 'Helenleşmiş' ya da Helen üst kültürünü benimsemiş oldukları biliniyor. Ayrı bir dilleri var mıydı, hiçbir şekilde bilinmiyor. Bu konuda lehte veya aleyhte fikir beyan edenler genellikle milli propaganda klişelerini tekrarlamaktan öte bir delil ileri süremezler.

Birtakım Mydgon'ların Marmara denizi güney kıyılarına yerleştiklerini, burada Bursa halkı olan Bithyn'lerle çatıştıklarını Strabon belirtir. Mudanya adı muhtemelen Roma çağında bu sahil şeridine verilen Mygdonia adından bozmadır.

Eski Makedonya'ya 6. yy'da Slav kabileleri yerleşti. Ortaçağlarda bölge Bulgar krallığının parçasıydı. Antik çağdan kalan birkaç kent-kasaba ve dağ-nehir adı dışında köy adlarının %90 kadarı Bulgarcadır. Bunların evvelce Helen adları varken sonradan Bulgarlaşmış yerler olduğuna dair ciddi bir delil gösterilememiştir. "Köy" denilen yerleşim modelinin Ortaçağda belirdiği anlaşılıyor. Yani Bulgarca isimli yerler 6. yy sonrası yeni yerleşimler olmalı.

14. yy'dan itibaren bölgeye yeni bir nüfus akımıyla Türkler geldi. Türk nüfus özellikle şehir ve kasabalarda yoğunlaştığı için, kitlesel göçten ziyade idari kolonizasyon yoluyla geldikleri düşünülebilir. (Ayrıca Serez, Langaza, Kayılar/Ptolemaida, Doyran gibi birkaç bölgede köylü ve konargöçer Türk nüfus birikimleri de vardı.) Yerli halkın büyükçe bir bölümü din değiştirme yoluyla Türkleşmiş görünüyor. 20. yy başında bölge nüfusunun %30 küsuru Türk veya Türkleşmiş Slav (Torbeş, Pomak) idi.

16. ve 19. yy'larda bölgeye kayda değer boyutlarda Arnavut göçü oldu. Bölgenin en güneybatı kesimi (Katerini, Grevena, Nasliç, Serfiçe) haricinde Rum nüfus küçük bir azınlıktı. Halkidiki Yarımadasının doğu kesiminde madencilikle uğraşan muhtemelen Karadeniz kökenli Rum yerleşimleri vardı. Diğer Rum yerleşimleri birbirinden kopuk, homojen nüfuslu büyükçe birkaç köydür. Osmanlı döneminde iskan edilmiş olmaları güçlü olasılıktır.

'Makedonya' adı 19. yy sonlarına dek duyulmaz. Modern dönemde bu isimle tanınan bölge Osmanlı'nın Selanik Vilayetidir. Türkçede bu bölgeye alelumum 'Selanik' adı verilir; bölgeden gelen Türkler 'Selanik muhacirleri' adıyla anılır. Tarih kitaplarından keşfedilen 'Makedonya' adını önce Batılılar, peşinden Yunanlılar ve Bulgarlar benimsedi.

Makedonya milli hareketini 1878'den sonra Bulgarlar başlattı. Başlangıçta amaç Bulgaristan'la birleşip 'Büyük Bulgaristan'ı kurmaktı. Ancak Makedonya devrim hareketiyle Bulgar devletinin arası açılınca 'Makedon milliyetçiliği' fikri giderek ağırlık kazandı. Hatta Makedon devrimci örgütünün Bulgaristan'ı da ele geçirmesini savunanlar oldu. Bulgar isyanına tepki olarak Makedonya Rumları da 1900 civarında Yunan devletinin desteğiyle örgütlenip silahlanmaya başladılar.

1912 Balkan Savaşının ilan edilmiş amacı Selanik vilayetinde bağımsız bir Makedonya kurmaktı. Ancak savaşta Bulgar ordusu Trakya'da Osmanlı ile meşgulken Sırp ve Yunan orduları fırsattan istifade Selanik vilayetini yarı yarıya işgal edip Makedon milliyetçiliğini yok etme yoluna girdiler. 1913'te Bulgaristan bu iki devlete savaş açıp Makedonya'yı ele geçirmeyi denediyse de yenildi.

Güney Makedonya'da Yunan devleti sürgün, iskan, nüfus mübadelesi, katliam, baskı ve eğitim yöntemleriyle kırk yıl içinde Makedon milli varlığını tasfiye etmeyi başardı. Boşaltılan Türk kasaba ve köylerine Anadolu'dan gelen Helen nüfus yerleştirildi. (Halen Yunan Makedonya'sının nüfusunun yarıdan fazlası Anadolu ve Pontus muhaciridir. Belki kendi ulusal travmalarının tesiriyle son derece sert bir milli tavrı benimsemişlerdir.) 1946-49 Yunan İç Savaşında Bulgar/Makedon nüfus komünist yanlısı oldukları gerekçesiyle ağır baskılara maruz kaldı. Genç kuşaklara Bulgarca öğretilmesi yasaklandı. Halen Bulgar kökenli köylerin etnik geçmişinden söz etmek Yunanistan'da ağır bir ulusal tabudur. İma yollu dahi olsa konuya değinenler, resmi ve gayriresmi yöntemlerle susturulur. Bulgarca yayınlar yoktur. Bölgenin gerçek tarihine ilişkin Yunanca herhangi bir yayın bulmak imkansızdır. Bölgenin tüm tarihi yer adları değiştirilmiştir. İlginçtir ki, aydın ve açık fikirli Yunanlılar dahi bu gerçekten tamamen habersiz görünürler.

1990'larda Sırp Makedonyasının bağımsızlığa kavuşmasıyla birlikte Yunanistan, kendi Makedonya'sında 1913'ten beri sürdürdüğü inkar ve suskunluk politikasının iflas etmesinden korkmuştur. 'Makedonya' adına yönelik olarak benimsediği görünürde akıldışı tutumun asıl gerekçesi bu olsa gerekir.