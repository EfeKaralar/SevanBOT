# Sağlıklı toplum kime denir

*Güney Etiyopya izlenimleri - I*

Mar 16, 2025

**Source:** https://nisanyan.substack.com/p/saglkl-toplum-kime-denir

---

[![](https://substackcdn.com/image/fetch/$s_!2VXR!,w_1456,c_limit,f_auto,q_auto:good,fl_progressive:steep/https%3A%2F%2Fsubstack-post-media.s3.amazonaws.com%2Fpublic%2Fimages%2F25535ad7-0d52-473a-aea9-f97b6f5ed84f_1200x1600.jpeg)](https://substackcdn.com/image/fetch/$s_!2VXR!,f_auto,q_auto:good,fl_progressive:steep/https%3A%2F%2Fsubstack-post-media.s3.amazonaws.com%2Fpublic%2Fimages%2F25535ad7-0d52-473a-aea9-f97b6f5ed84f_1200x1600.jpeg)

Boğa atlayışında Hamer delikanlısı

Etiyopya’nın en “ilkel” bölgesi olan Güney Omo vilayetinde farklı diller konuşan ve farklı kökenlerden gelen sekiz kabileyi ziyaret ettik (Dorze, Ari, Menna, Hamer, Dasanıç, Kara, Nyangatom/Turkana, Arbore ve Konso).

Gözlemlerim:

1. Toplumsal sağlığın ana kriteri **insanların mutluluğu** (neşesi, sevinci) olsa gerekir.

Yetişkinlerin mutluluğunu ölçmek zordur. Zira yetişkinler duygularını gizlemeyi veya kültürel normlara göre kompleks maskelere dönüştürmeyi bilirler.

Çocuklar ise, çevrelerinden yansıttıkları neşeyi dolaysız olarak ifade ederler.

Hayatımda bu kadar çok ve bu kadar neşeli (güleç, oyuncu, zıpır, öfke ve şiddetten uzak) çocuğa hiçbir yerde tanık olmamıştım.

2. **Hızlı nüfus artışı** hayvan topluluklarında evrimsel adaptasyonun, dolayısıyla başarı ve gücün başlıca belirtisidir. Yenilen veya çevresel felakete uğrayan hayvan popülasyonları azalır ve hatta tükenir.

Elbette hızlı nüfus artışının doğurduğu sıkıntılar vardır -- overcrowding, ekolojik dengesizlik, kıtlık ve saire. Hayvan toplulukları bu sıkıntıları genellikle coğrafi yayılmayla (komşu toplulukların yaşam alanlarını istila ederek) aşmaya çalışırlar. Bazen başarırlar, bazen başaramazlar. Başaramazlarsa nüfusları azalır.

İnsan topluluklarını bundan farklı bir ölçütle değerlendirmek için bir sebep göremiyorum.

İnsanlar kolektif varlıklarına değer verdikleri oranda onu sürdürmeyi ve artırmayı önemserler. Dolayısıyla ürerler. Çocuk yetiştirmek, geleceğe yapılan bir yatırımdır. Kendine (geçmişine VE geleceğine) inancını yitiren topluluklar, tıpkı çevresel felakete uğramış hayvanlar gibi, üremeyi bırakır ve tükenirler.

Ziyaret ettiğimiz kabileler büyük bir hızla ürüyorlar. Ortalık yüzlerce, binlerce çocuk dolu. (Konso’larda köyün erkek çocukları her biri birkaç yüzyıllık birkaç misafirhanede birlikte yatıp kalkıyor.)

3. İnsanoğlunun diğer hayvanlardan farkı, çevresini şekillendirme yeteneğidir.

Sağlıklı insan toplulukları kaynaklarının bir kısmını sonraki kuşaklara **daha güzel bir çevre** yaratmaya adarlar. Sanata ve mekan güzelliğine yatırım yaparlar. Sonraki kuşakların yüzyıllar boyunca daha mutlu yaşamasına katkıda bulunacak kentler, köyler, evler, saraylar, abideler, yollar ve köprüler inşa ederler.

Afrika kabilelerinde işin bu boyutu bariz bir şekilde eksik. Sonunda yenilirlerse sanırım bu yüzden yenilecekler.

(Sadece 800 yıllık köyleriyle övünen Konso’larda çevresel güzelliğe yönelik bir duyarlık gözlemledik.)


---

Günümüzde “modernleşme” sevdasına kapılmış pek çok topluluk gibi Türklerin ve Batı toplumlarının her üç kritere göre çöküşte olan toplumlar olduğunu görüyoruz.

Çin belki birinci ve üçüncü kritere göre hala bir umut belirtisi taşıyor olabilir.

Afrika kabileleri birinci ve ikinci kritere göre en başarılı görünüyorlar.