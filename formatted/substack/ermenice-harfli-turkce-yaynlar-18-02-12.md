# Ermenice harfli Türkçe yayınlar

Feb 12, 2018

**Source:** https://nisanyan.substack.com/p/ermenice-harfli-turkce-yaynlar-18-02-12

---

Linkte Ermenice harfli Türkçe basılı (bilinen) tüm kitap ve süreli yayınların bibliyografisi. Böyle şeylere meraklı olanların ilgisini çekecektir.
<http://tert.nla.am/archive/HAY%20GIRQ/Ardy/2001-2011/hasmikstepeyan_2005.pdf>

Dedem sahhaf Bedros Nişanyan’da ciddi bir elyazması koleksiyonu da varmış, Reşat Ekrem Koçu birkaç yazısında bahseder. O koleksiyon ne oldu bilmiyorum.

1727 ile 1915 arasında 1466 kitap ve 117 süreli yayın tespit edilmiş. 1920 ve 30’larda, çoğu Halep ve Beyrut’ta olmak üzere iki yüze yakın Ermeni harfli Türkçe kitap basılmış. Sonuncusu 1968’de Buenos Aires’te basılan Dikran Kireçyan’ın *Destan* adlı Türkçe şiir kitabı.

İlkinin tarihi dikkat çekici. 1727’de Venedik’te Mıxitar Appa’nın sözlüğü basılmış. Aynı yılın Aralık ayında İstanbul’da Müteferrika’nın matbaası kurulmuş, 1729’da ilk kitabını yayınlamış. Tesadüf müdür, tepki midir? Olayı bu açıdan inceleyen Osmanlı tarihçisi var mı bilmiyorum.

18. yy’da basılan 56 kitabın birkaçı sözlük ve dil kitabı, gerisi dini konularda. Venedik’te konuşlu Katoliklerle Ermeni kilisesi arasında kıyasıya bir propaganda savaşının izleri seziliyor.

1800’de basılan ilk sivil kitap Tanburi Harutin, *Taxmas Kulu Xanın Tevarixi* [İran Şahı Tahmas-kulu Han’ın Tarihçesi, x harfini xırıltılı kh gibi okuyun]. 1736 yılında İran’a giden sefaret heyetine müzisyen olarak katılan yazarın seyahatnamesidir. Yıllar önce Türkçe harflerle de basıldı, yanılmıyorsam Türk Tarih Kurumu’ndan çıktı, 18. yy İstanbul avam Türkçesi hakkında elde var olan en önemli belgedir. Ayrıca keyifli bir kitaptır, okumaya değer.

Peşinden gelenlerden bir seçme:

1803 *Pontsianos Gayserin ve Takuhi Sultanın ve Evladı Tiogġedianos Şahzadenin ve Yedi İlimdar Kimesnelerin* *Badmutyun* [Kayser Pontianus ve kraliçe ve Diokletyanus ile Yedi Alimin Hikayesi] Latinceden terc. Tokatlı Hagop.

1812 *Temistokle Hikyayeti. Herkese Eylence ve Terbiyeye Mucib Olmağle Ehli Vukufden Birisi Vesatatiyle Türkceye Göya Tercüme Olundu.* Viyana.

1812 Mikayel Çamiçyan, *Gülzari Tevarix – Hay Milletine Dair Hikyayeler ile Donanmış.*

1830 *Goldsmit, Roma Tevarixi – Roma Şehrinin Binası ve Devletinin İbdidasından Ğarp Tarafında Hükümetinin Harabınadek Nakıl Olunur.* Venedik.

1843 *Nasretdin Xocanın Tohaf Latifeleri.* Arabyan Mat. İstanbul.

1843 Sukyas Somalıyan, *İngilizce, Ermenice, Türkçe Luğet.* [Yanılmıyorsam ilk İng-Tr sözlüktür]

1849 Molyer, *Zorla Hekim.* Fransızcadan terc. Kasbar Tüysüzyan. [Vefik Paşa çevirisinden yirmi küsur yıl önce!]

1851 Hovsep Vartanyan, *Akabi Hikyayesi*. [İlk Türkçe telif romandır. Andreas Tietze yeni Türkçe harflerle yayınladı.]

1852 Hovsep Vartanyan, *Boşboğaz Bir Adem – Lafazanlık ile Xusule Gelen Fenaliklerin Muxtasar Risalesi.* [İkinci Türkçe roman, yeni harflere çevrilmedi.]

1855 Krisdof Şmit, *Yenoveya – Axlakı Hamide ve Haza Nisa Tayifesinin İbret Almasına Maxsus Hikyaye.* İstanbul, Kürkciyan Mat.

1856 H. Vartanyan, *Tarixi Napolyon Bonaparte, İmperatorı Axalii Fransa.*

1856 Yeram Güzelyan, *Fransız ve Ermeni Xurufatıyle İkinci Defa Basma Olunan – Mektebler Şakirdanın Talim Etmek Murad İden – Mükaleme Kitabıdır*

1858 H. Vartanyan, *Teleğraf Risalesi yani Elektrik Teleğrafının Suret-i Hareket ve İstimali Beyanında Muxtasar Bir Şerhname.*

1858 *Bin Bir Gece Yani Şehrazad Sultanın Hikyayesi,* İstanbul Kürkciyan Mat. 544 sayfa.

1858 Öjen Sü, *Parizin Sırları*

1858 *Kaş Yapayım Derken Göz Çıkarmak. Türkce Komedye.* İngilizceden terc. Apraham Narinyan.

1860 *Hikyayei Aşık Ğarip. Türküler ile Beraber.* [Leyla ve Mecnun]

1860 Jan Rasin, *Tebayid Tercemesi, yaxod Birbirine Aduv Karındaşlar*. Terc. Garabed Panosyan, Kürkciyan Mat.

1860 Garabed Panosyan, *İstanbolda En Ziyade Sefil Bir Millet.*

1861 *Yemek – Hamur İşleri Tertibi,* İst.

1861 *Hikyayei Ferhad ile Şirin ve Meşhur Aşık Kerimin Bazı Türküleri,* İst.

1862 *Evde Xasta İçün Dualer.* İzmir, Dedeyan Mat.

1863 Armenag Hayguni, *Delikanlılar Girdabı yani Emrazı Şeheviye* [Cinsel Hastalıklar]. İst. Hamazkayin Mat.

1863 Viktor Hügo, *Mağdurin*. Terc. Krikor Çilingiryan. İst. Ceridhane Mat. [Sefiller çevirisi]

1864 Pilibos Vasalyan, *Konstantinopolisden Avrupaya Danub ile Seyahat Rehberi ve Dört Dil ile Luğet Kitabı.*

1868 Viçen Tilkiyan, *Gülinya yaxod Kendi Görünmeyerek Herkesi Gören Bir Kız.* [roman olmalı, 540 sf.]

1868 *İlmi Teşrih ve Bahsi Hayati Bedeniye İle Sıhhat u Afiyet Kavaidi.* İst. Aramyan Mat.

1868 Hovsep Maruş, *Bir Sefil Zevce,* İst. Mühendisyan Mat. [roman, 303 sf.]

1868 Migel Servantes, *Don Kişot, yaxod Düzme Hikyayeler Okumanın Cahiller Üzerine Tesiri,*terc. H. Deroyents, İst. Deroyents Mat.

1868 Bexced Abdullah Molla, *Acaibül Esrar – Hezar Sır,* Arebceden terc. Bidar Arabaciyan, İst. Bidar Mat.

1869 Otto Hürbner, *Ekonomi – Fenni İdare.*

1869 Hagop Paşayan, *Müftahül Ülüm – yani Kitabeti Osmaniyeyi Az Vakıtde Öyrenmek İçün Pek Kolay Bir Usul.* İst., Kürkciyan Mat.

1870 *Tahir ile Zöhrenin Hikyayesi ve Türküleri,* 91 sf.

1870 Viçen Tilkiyan, *Mezarlıkdan Yuvarlanan Eski Kafa* [20 sf.]

1870 *Hikyayei Şah İsmail ile Gülzar Hanum. Türküler ile Beraber.* Cezveciyan Mat.

1870 *Hikyayei Köroğlu. Türküler ile Beraber.* Cezveciyan Mat.

1870 *Mefistofel – Hem Avcı, Hem Canbaz, Hem Ciniviz.* İst., Kürkciyan Mat.

1871 *Meşhur Meddah Kız Ahmed Efendinin Rivayet Ettiği Kapucubaşı Hikyayesi. Taklitleri İle Beraber.* İst., Divitciyan Mat.

Sonraki yıllarda o kadar çok ve çeşitli yayın var ki hepsini listelemeye vakit yetmez.

Sırf yukarıda verdiğim başlıklarda dil tarihi açısından ilginç bir dizi veri var. Hikyayet, yaxod, tohaf, luğet, xasta, fenaliklerin, dualer... bunlar baskı hatası değil, “Ermeni ağzı” da değil, güncel Türkçe telaffuz. Osmanlı yazısı ünlüleri göstermediği ve yazımda Arapça/Farsça orijinale sadık kaldığı için çoğu zaman gerçek telaffuzu anlamak imkansızdır; Ermeni (ve Rum) yazısıyla yazılmış metinler o açıdan hazine değerinde.

Bn. Hasmig Stepanyan zor bir işe girişmiş, takdir etmeli. Ne yazık ki editörlüğü yeterince özenli değil. Muhtemelen bilgileri çeşitli ikincil kaynaklardan derlediği için gerek başlıklarda, gerek transkripsiyon ve çevirilerde çok fazla tutarsızlık var.