# Gorbaçev ne yapmaya çalıştı, neden yapamadı

*ABD'nin 1997-98'den itibaren sistemli olarak yükselttiği Yeni Soğuk Savaş politikasını rasyonel kılacak olan tek senaryo galiba budur.*

Sep 01, 2022

**Source:** https://nisanyan.substack.com/p/gorbacev-ne-yapmaya-calst-neden-yapamad

---

[![Умер первый президент СССР Михаил Горбачёв — Секрет фирмы](https://substackcdn.com/image/fetch/$s_!CwUC!,w_1456,c_limit,f_auto,q_auto:good,fl_progressive:steep/https%3A%2F%2Fbucketeer-e05bbc84-baa3-437e-9518-adb32be77984.s3.amazonaws.com%2Fpublic%2Fimages%2Fd5b3b556-c1c9-4cde-bee4-2d15c1fb12fb_1200x811.jpeg "Умер первый президент СССР Михаил Горбачёв — Секрет фирмы")](https://substackcdn.com/image/fetch/$s_!CwUC!,f_auto,q_auto:good,fl_progressive:steep/https%3A%2F%2Fbucketeer-e05bbc84-baa3-437e-9518-adb32be77984.s3.amazonaws.com%2Fpublic%2Fimages%2Fd5b3b556-c1c9-4cde-bee4-2d15c1fb12fb_1200x811.jpeg)

Gorbaçev büyük bir kumar oynadı. Almanya'ya ülkenin yarısını hibe etti. Onunla yetinmedi, Polonya, Çekoslovakya ve Macaristan'ı da verdi. Karşılığında sanırım büyük Alman-Rus ittifakını bekledi. Avrupa Birliği'ne davet edilmeyi, o olmadı Hamburg'dan Vladivostok'a uzanan Büyük Avrupa'nın kurucu unsuru olmayı ümit etti. Rusya'nın kurtuluşu buydu. Esasen Avrupa'nın da kurtuluşu buydu. Büyük Katerina Antantı!

Helmut Kohl bu fikre kapalı değildi. Schröder hiç değildi. Fakat Amerika'nın reaksiyonunu hesaba katmadılar. Belki kattılar da ellerinden bir şey gelmedi.

ABD'nin 1997-98'den itibaren sistemli olarak yükselttiği Yeni Soğuk Savaş politikasını rasyonel kılacak olan tek senaryo galiba budur.

Alman-Rus ittifakı, ABD'nin İkinci Savaştan sonra kurduğu global egemenliği kıracak olan büyük hamle idi. Başarılı olursa ABD'yi Kanada yahut Avustralya gibi bir zararsız ayıcık derekesine düşürebilirdi. Elbette izin veremezlerdi, vermediler. NATO'yu Rusya'ya karşı bir saldırı cephesi olarak yeniden örgütlediler. Sovyetler Birliğinin parçalanmasına, tüm coğrafyanın mikro-milliyetçilikler cehennemine dönmesine yeşil ışık yaktılar. Sırasıyla Tacikistan'ı, Çeçenistan'ı, Gürcistan'ı, Ukrayna'yı, Belarus, Kazakistan’ı tutuşturmayı denediler.

Almanya her şeye rağmen Rusya ile ilişkilerini adım adım yoğunlaştırdı. Nordstream-2 ile karşılıklı bağımlılığı pekiştirmeyi denedi. Son çare olarak Ukrayna savaşını çıkardılar. Almanya’ya karşı şah mat hamlesiydi. Savaşın başladığı gün N2 rafa kaldırıldı.

Uzun vadede ne işe yarar, göreceğiz.


---

Başka?

Soğuk Savaş’ı tek hamlede sona erdirdi. İçte polis devletinin paranoyak iktidarının belini kırdı. Bunlar takdir edilecek şeylerdir. Fakat zayıf bir liderdi. Başlattığı devrimin ardını getirecek gücü ve vizyonu yoktu. Birkaç yıl aradan sonra ABD’nin Soğuk Savaş’ı geri getirmesine, içte kan banyosunu önlemek için Putin’in (eskisi kadar olmasa da) polis devletini yeniden inşa etmek zorunda kalmasına tanık oldu.

Başlattığı ve devamını getiremediği süreç, Rus halkını sefalete ve yıkıma mahkum etti. Bir kuşak yok edildi; erkekleri serseri, kadınları nataşa oldu. Bu yüzden Rusya’da (ve diğer Sovyet cumhuriyetlerinde) Gorbaçev’i hayırla anan kimseye pek rastlanmıyor.