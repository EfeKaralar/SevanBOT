# Türkçe tarihi 1: İngilizce sözcüklerin yazımı

Nov 14, 2017

**Source:** https://nisanyan.substack.com/p/turkce-tarihi-1-ingilizce-sozcuklerin-17-11-14

---

***Türkçe'nin Tarihine İlişkin Notlar** önce sözlüğe önsöz olarak düşünüldü, daha sonra şişip bağımsız bir kitap projesine evrildi. 2014 sonu ile 2015'in ilk aylarında Yenipazar'da, 2015 sonu ile 2016 Ocak ayında Söke Cezaevinde epeyce çalıştım. Toplasan yüz elli sayfa kadar yazmışım.*
 *Gerçekçi olmak gerekirse o kitap çıkmaz ayın son Çarşambasından önce bitmez. O gün geldiğinde de bu yazdıklarımı beğenmem, baştan yazarım.*
 *O yüzden, bari yazılanlar bir işe yarasın diye içlerinden derli toplu birkaç pasajı burada sizinle paylaşayım diyorum. Önümüzdeki birkaç gün bunlarla geçecek.*
 *\**
 **İmla duvarının sarsılması**
1980’li yılların ortalarında Türkçe yazımda henüz yeterince farkına varılmayan, ancak uzun vadede çarpıcı sonuçları olabilecek bir yeni eğilim belirdi. İngilizceden alıntılanan sözcüklerde Türkçe fonetik yazım kuralı terk edildi.
Batı dillerinden alınan kelimelerin Türkçe fonetik imlaya göre yazılması eski yazıdan kalma bir alışkanlıktı. Arapça ve Farsçadan alınmış olan sözcükler, Türkçe telaffuzu ne olursa olsun, eski yazıda orijinal dilin imlasına uygun olarak yazılırken, Arap alfabesi kullanmayan dillerden, örneğin Rumca, İtalyanca ve Fransızcadan alınan sözcüklerin fonetik olarak Arap alfabesine çevrilmesi teknik bir zorunluluk idi. Latin alfabesine geçildikten sonra da, teknik zorunluluk ortadan kalktığı halde, Batıdan alınan kelimelerin fonetik olarak aktarımı elli yıla yakın süreyle norm kabul edildi. Fransızcadan alınan üç bini aşkın sözcüğün tamamı Türkçeleştirilmiş fonetik yazımla benimsendi (*elektrik, pano, sistem, kordonblö, kürdan, kruvaze, anket, enstrüman, jandarma, şömine, şofben, pötibör* vb.). Aynı şekilde İngilizceden alınanlar da, *tramvay* (tramway), *istimbot*(steamboat), *cazbant* (jazz-band), *dretnot* (dreadnought), *vinç* (winch), *ofsayt* (offside), *taç* (touch), *nakavt*(knockout), *blucin* (blue jeans) gibi, Türkçe fonetik imlaya adapte edildi.
İngilizceden alınan sözcüklerde izlenen yöntemin, 1982 ila 1985 yıllarına isabet eden bir tarihte, sessiz ve muhtemelen bilinçsiz bir kolektif kararla, tersine döndüğünü görüyoruz. Bu tarihten sonra Türkçe kullanıma giren İngilizce kökenli kelimelerde genel kural, İngilizce imlanın korunmasıdır. *Email, fast-food, network, off-road, piercing, wireless, workshop, showroom, delete etmek, upgrade etmek* ve benzerleri normdur. *İmeyl, festfut, netvörk, ofrot, pirsink, vayrles, vörkşop, şovrum, dilit, apgreyt*… kullanılmaz, veya kullanıldıkları takdirde “yanlış” olarak algılanırlar.
Tercih edilen yazım, sözcüğün hangi tarihte Türkçe genel kullanıma nüfuz ettiğine ilişkin bilgi verir. Kamyon çeşidi olan *treyler* 1950’li yıllardan beri kullanımdadır; “film fragmanı” anlamına gelen *trailer* Türk basınında ilk kez 1995’te görülmüştür. Aynı İngilizce sözcük 20. yy başlarında futbol terimi olarak *aut* veya *avut*, 1980’li yılların ikinci yarısında moda terimi olarak *out* şeklinde Türkçeye girmiştir. Türkçede 1930’lardan beri kullanılan *kovboy* v ile, 1980’lerde yaygınlaşan *western* w ile yazılır; Türkçe metinde *cowboy* yazımı yadırgandığı gibi, *vestern* yazımı da yadırganır.
İngilizce imla ile yazılan sözcükleri diğerlerinden daha az “Türkçe” saymak için tutarlı herhangi bir neden gösterilemez. *Maç* (match) ya da *mayın* (mine) “Türkçe” sayılarak sözlüklerde yer alırken, Türkçe metinlerde onlarla yaklaşık aynı sıklıkta veya daha sık kullanılan *email* veya *web* sözcüklerinin “yabancı” sayılması için makul bir neden yoktur. “Top auta gitti” cümlesindeki *aut* Türkçe sözlüklerde yer alırken “dar yakalar bu sene out” cümlesindeki *out*’un dışarıda bırakılması herhangi bir tutarlı gerekçeyle savunulamaz.