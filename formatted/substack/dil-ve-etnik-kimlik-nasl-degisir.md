# Dil ve etnik kimlik nasıl değişir

*Üç bölümlü gülünçlü öykü.*

Aug 11, 2024

**Source:** https://nisanyan.substack.com/p/dil-ve-etnik-kimlik-nasl-degisir

---

*(11 Haziran’da yazılmış bir yazı)*

1. Mahalleye yeni ağa (bey, kral, padişah) gelir. Ağanın çadırında X dili konuşulur. Bu dilin illa ağanın anasından öğrendiği dil olması gerekmez. İktidar hikmeti ne gerektiriyorsa o dil konuşulur. Mesela Rus devletini kuran Vikingler Slavca konuşur. Hindistan'ı zapteden Moğol asıllı Türk hükümdarları Farsça konuşur. Korsika’nın Dağlı İtalyanı Napolyon olunca Fransızca konuşur.

Yerlilerden birkaçını iktidar çadırına davet ederler. Onlar da mecbur, ağanın huzurunda X dili konuşurlar. İktidar çadırına girmeye can atan herkes o dili öğrenir. Egemenin kültürünü ve inançlarını benimser; hatta onunla iftihar eder. (Peh peh peh, X'ler gibi X'çe konuşuyor maşallah!) Akraba ve taallukatı da içeri alırlar. İkbal ve izzete kavuşurlar. Derken ikinci kademeki insanlar, sonra üçüncü kademedekiler, sonra dördüncüler, birer basamak yukarı atlamak için iktidar dilini öğrenirler. Evdeki karısıyla çocuğuna, “sus evladım yerli olduğumuzu belli etme” derler. Ağanın gücüne ve kalıcılığına bağlı olarak, birkaç kuşak sonra yerli dilini konuşan sade dağ köylüleri ile en yoksullar, bir de o garibanlara din hizmeti veren sakallılar kalır.

2. Osmanlı gelir, Rum kilisesi ile manastırlarının mülklerine el koyar. Kilise kurumu yoksullaşır, küçülür. Vatandaş papaz, hoca, din alimi yüzü görmez olur. Cahilleşir. Derken Kutlu Dede köye gelir, tekkesini kurar, insanlara din ve irfan telkin eder. Çocukları toplayıp onlara X dilinde eğitim verir. Çocuklar bu dil ve bu dinle yetişir. Hocalarıyla gurur duyarlar. Ana babalarının dilini ve kültürünü hor görürler. Sus ana, yerli dili konuştuğunu hoca efendi duymasın derler.

3. Yerliler aralarında sudan bir sebeple kavga ederler. Kavga kan davasına dönüşür. Bütün kardeşler veya bütün cemaat A’cılar ve B’ciler olarak ikiye ayrılır. A’cılar kurnaz olduklarından padişah eşiğine giderler, biz sizdeniz bize yardım edin derler. Hem dilimiz sizin diliniz, hem dinimiz de gerekirse size uyar. B’ciler durur mu? Bakarlar durum kötüye gidecek, şık bir hamleyle hain A’cıların önünü keserler. İnandırıcı olsun diye bir de medrese kurup Erzurum’dan sakallı hoca getirirler. 'Siz yerli değil miydiniz ayol, kırk yıllık Yani…' diyenleri lanetleyip sustururlar. Atalarımız Kıpçak Türküydü bre cahil! diye kükrerler.

Bin sene sonra birtakım sivri akıllılar da gelip, DNA’ymış, haplogrupmuş, yamnayaymış, otojenik özofagusmuş diyerek yıldız falına bakarlar.