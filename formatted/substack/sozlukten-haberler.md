# Sözlükten haberler

*Mutancana, çerge, panseksüel...*

Oct 26, 2025

**Source:** https://nisanyan.substack.com/p/sozlukten-haberler

---

23 Eylül’de [Nişanyan Sözlük](http://www.nisanyansozluk.com) sitesini yeniledik, başka yeniliklerin yanısıra sözlükte bulamadığınız kelimeleri önerme olanağı ekledik.

[![](https://substackcdn.com/image/fetch/$s_!1WGd!,w_1456,c_limit,f_auto,q_auto:good,fl_progressive:steep/https%3A%2F%2Fsubstack-post-media.s3.amazonaws.com%2Fpublic%2Fimages%2F7a584fb5-a20e-48c3-bb5a-fdcb8d1dc1e0_496x446.png)](https://substackcdn.com/image/fetch/$s_!1WGd!,f_auto,q_auto:good,fl_progressive:steep/https%3A%2F%2Fsubstack-post-media.s3.amazonaws.com%2Fpublic%2Fimages%2F7a584fb5-a20e-48c3-bb5a-fdcb8d1dc1e0_496x446.png)

Bir ayda 1200 dolayında öneri geldi. 92 adedini makul buldum, sıkı bir mesaiyle maddelerini yazdım, en eski metin örneklerini buldum, sözlüğe ekledim.

> afkurmak, aha, airfryer, alel, angrenaj, astroturf, balm, barak, barzo, bati, beyti, bluetooth, bombastik, budvar, bünyad, çamçak, çerge, cezim, crop, cruise, dekbaz, dessas, diletant, DNA, dump, echel, eksedra, gaşiy, gender, gloss, hamız, herçibadabat, hezeliyat, horizon, humus3, iare, icareteyn, ihraz, irregüler, iştial, itila, ızdırar, kestel, kremayer, küncü, küresel, lahuti, layetezelzel, legorn, liçi, lukata, martolos, medfen, mefkut, merdut, mesail, mualla, münebbih, münhani, mutancana, mütehayyir, na/nah, nemf, offline, ötre, panseksüel, PDF, pinçik, plenum, pufla, sakral, Sami, şaşlık, selis, sökel, taazzuv, tahaffuz, tahammuz, tahmil, tebit, tefeül, terfik, tesit, tirle, twerk, uruc, veca, vileda, webinar, yava, yetirmek, youtuber (92)

Sayın bakalım kaç tanesini bileceksiniz. Ben **çamçak** ile **tirle**’yi hiç bilmiyordum, öğrendim. **Bünyad**’ı bünye gibi Arapça “bina” zannediyordum, temel demekmiş, Farsça imiş. **Kremayer** mekanik bişey, ama tam nedir bilmiyordum. 92’de 88 fena skor değil, ama tabii bildiğim kelimeleri alıp bilmediklerimi atma yetkisi bende olduğundan adil bir sonuç sayılmaz.

Etimoloji açısından en ilginçleri mutancana ile çerge çıktı. **Mutancana**, biliyorsunuz, son yıllarda “kadim Osmanlı yemeği, Fatih Sultan Mehmet’in en favorisi” diye dillere düştü. Aslı tabii Arapça, *mutaccan*, yani “kil tavada pişmiş”, yani bildiğimiz güveç. Kil tava dediğimiz şey de Fas gezisinde her Allahın günü önümüze koydukları *tacin*. Eski Yunanca *tagina*, modern dilde *tigáni* yani “tava” bir Ortadoğu dilinden alıntı olmalı diyorlar.

**Çerge** güncel Türkçede “derme çatma çadır, özellikle Çingene çadırı” demek. Aslı Moğolca, ilk bakışta alakasız bir şey. *Cerge* Moğolcada “sıra”, daha doğrusu saf tutmak deyimindeki gibi “saf”. Halen Azericede ve başka birkaç dilde bu anlamda kullanılıyor. İlaveten, Cengiz Hanlar zamanında bütün askerin ve boyların-aşiretlerin dev bir halka halinde saf saf dizildiği toplantıya da cerge adı veriliyor, İngilizcesi *rank and file* olur herhalde. Afganistan’ı bilenleriniz bilir, Afganistan denilen ülke 1747’de Ahmed Han Durrani’nin şef seçildiği *Loya Jirga* (“büyük Cerge”) ile yaratıldı. Peki kurultaydan çadıra nasıl evrildi kelime? Sanırım göçebe ahali gelip sıra sıra meydanda toplandığında bizim Ege bölgesindeki deve güreşleri gibi kamp çadırları kurdular, “çerge çadırı” deyimi de zamanla kestirmeden çerge oldu. Oba kelimesinde de aynı ikili anlam vardır düşünürseniz, hem “göçebe topluluğu” hem “çadır”.

**Budvar** (boudoir) “hanımefendinin özel salonu” iken günümüzde umumi tuvaletlerin kadınlar kısmında makyaj vs. için kullanılan ön oda anlamında da geçiyormuş, bilmiyordum. *Bouder* fiili ise “küsüp dudaklarını büzmek” demekmiş, İngilizcesi *to pout*.

**Crop** diye kısa saç kesimine denir biliyordum, göbeği ve mideyi açıkta bırakan kısa kadın üst giysisi de crop imiş meğer. **Dekbaz** (“hilebaz, üçkağıtçı”) kelimesini Ahmet Vefik Paşa icat etmiş görünüyor, 1891 gibi. Yahut bir yerden duyup yaygınlaştırdı. Dek nedir bilen yok.

**Eğreti** her sözlükte âriyeti’den gelmiş gösterilir. Halbuki *iâretî* ses açısından çok daha doğru olmalı. İkisi aynı kökten iki ayrı Arapça form, ikisi de “ödünç” anlamında. **Küncü** (doğrusu küncid) susam değil kara susam denilen şey, ama sarı susam için de bazen kullanılıyor.

**Panseksüel** 1910’lardan itibaren tüm insan güdülerine sekse bağlayan Freud öğretisi için kullanılmış, sonradan anlamı değişmiş. Genel Kurul anlamında **plenum** önce 1770lerde İsveç parlamentosunda terim olmuş, 1848’de Frankfurt’ta toplanan ihtilal meclisinde sıkça sözü edilmiş. Sovyet Komünist Partisi Merkez Komitesi oradan almış olmalı. Tatarca olan **şaşlik** ile Türkçe şiş kebabın farkı Almanya’da kanun, yönetmelik ve tüzükle tanımlı imiş. Almanlardan başka türlüsü beklenmez zaten.