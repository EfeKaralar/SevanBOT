# Domuzlu yazı

*Bireyin ahlaki özerkliği fikri, devletlerin sınırsız tecavüz hırsının önündeki son ve cılız settir. Bir kez yıkılınca tecavüzün nerede duracağı kestirilemez.*

Sep 09, 2021

**Source:** https://nisanyan.substack.com/p/domuzlu-yaz

---

İçinde neler var bilmiyorum. Ama bu sorun değil. Burun damlasında ne var onu da bilmiyorum. Burger King’de, Marlboro’da neler var onu da bilmiyorum. Risktir; hayatta risk alınır.

Üreten ve pazarlayanlara güvenim yok. Bu da çok sorun değil. Marlboro’yu ve Burger King’i üretenlere de güvenim yok. Risk büyük olsa haberim olurdu diye düşünüyorum. Hayat küçük riskleri dert etmeye değmeyecek kadar kısa.

Hastalıktan korktuğu için yaptıranlara bir itirazım yok. En doğal haklarıdır. 65 yaş altında iyileşme oranı %99,8 dolayında olan bir hastalıktan korkanları ciddiye almak zor gerçi. Ama devletlerin ve medyanın gözü dönmüş bir coşkuyla pompaladığı korku ikliminden etkilenmemelerini beklemek gerçekçi değil.

Sevdiğiniz insanları ikna etmeye çalışmanızı anlayışla karşılarım. İnsan kendi riskini önemsemese dahi bazen yakınlarının riskini gözünde büyütür. Onları çoğu zaman bıktırma pahasına tehlikeden korumaya çalışır.

‘Bizi de tehlikeye atıyorlar’ argümanı safsatadır. Siz korunmuşsanız başkasının korunmamasından size ne? ‘Mütasyon’ konusunda kulağınıza gelenler ise akılla bağını tümden koparmış bir panik söylemidir. Etrafınızda milyarlarca virüs türü var. Tüm virüsler sürekli evrilir. Hangisinin ne yönde evrileceğine dair bilgimiz var mı?

Başkalarının kendi hayatlarına dair hangi riskleri alacağı sizi ilgilendirmez. Tabipleri ilgilendirmez. Devleti hiç ilgilendirmez. Risk alma özgürlüğü, bireysel özerkliğin temelidir. İnsan onurunun, ahlaki sorumluluk fikrinin ana dayanağıdır. Ortadan kalkması, en kötü salgından daha ölümcül bir tehlikedir.

Bireyin ahlaki özerkliği fikri, devletlerin sınırsız tecavüz hırsının önündeki son ve cılız settir. Bir kez yıkılınca tecavüzün nerede duracağı kestirilemez. Bugün sağlık, yarın ruh sağlığı, öbür gün fikir sağlığı veya gen sağlığı. ‘Halkın iyiliği için’ zorunlu sağlık müdahalesinden ‘halkın iyiliği için’ bazı insan gruplarını mahkum ve hatta imha etmeye giden yol çok kısadır.

Tavrınızın altında yatan sınıfsal içgüdüyü de göz ardı etmeyin derim. İlk günden beri salgın cepheleşmesi tüm dünyada sınıfsal bir temele oturdu. Kurallara harfiyen uymayı savunanlar genellikle kuralları koyanlardır, ya da kuralları koyanlara kalben yakın hissedenler. Korktukları şey hastalığın kendisinden çok, ötekilerin ‘cahilliği’ ve kural tanımazlığı nedeniyle pisi pisine hastalanmaktır. Ötekiler: yani kuralları anlamayanlar, camileri dolduranlar, devletin iğnesini dost değil düşman görmeye koşullanmış olanlar, ayak takımı. Pisler.

Sınıfsal nefretinizin (veya korkunuzun) sizi kimlerle yatağa girmeye sevk ettiğini göremiyor musunuz gerçekten?

Özgürlüğünüzün son kırıntılarını elinizden almaya kararlı olanlarla aynı safta durmanız size yakışmıyor. İçgüdüleriyle onlara tepki verenleri aşağılayıp düşman saymanız ise domuzluğun ta kendisidir, nasıl farkına varmazsınız?