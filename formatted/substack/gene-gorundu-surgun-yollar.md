# Gene göründü sürgün yolları...

*Dünyanın her yerinde ‘ulusal güvenlik’ ve ‘devlet sırrı’ gibi kavramların arkasında, genellikle gölgesini kendinden büyük göstermeye çalışan fareler olduğu bilinir.*

Oct 25, 2021

**Source:** https://nisanyan.substack.com/p/gene-gorundu-surgun-yollar

---

Yurt dışına kısa bir yolculuktan Yunanistan’a dönüşte 21 Ekim günü Atina Havaalanında polis tarafından durdurulup sınırdışı edildim. Konunun ‘ulusal güvenlik’ olduğu, sebebinin ‘devlet sırrı’ olduğu gerekçesiyle tarafıma veya vekilime açıklanmayacağı bildirildi.

14 Temmuz 2017’de Türkiye’den firarımdan bu yana Yunanistan’ın Samos adasındaki küçük bir köyde yaşadığımı biliyorsunuz. 5 Mayıs 2019’dan bu yana bir Yunan vatandaşı ile evliyim. Eşim İra ile birlikte kendimize ait evimizde sakin, mütevazı bir yaşam sürmekteyiz. Türkiye’de yayınlanmaya devam eden kitaplarım ve belli bir izleyici kitlesine ulaşan haftalık video yayınlarım dışında bahse değer bir siyasi veya sosyal etkinliğim yok.

Kararın arka planı hakkında kesin bir görüş ileri süremiyorum. Yunanistan’a vardığım günden beri Yunan hükümetinin tavrı ikircikli ve kaypaktı; açıkça konuşmadılar, fakat gerek ilk baştaki iltica başvurumu, gerek evlilik münasebetiyle hak kazandığım oturum iznini saçma sapan gerekçelerle dört yıl sürüncemede bırakmayı başardılar. Türk hükümetinin baskıları elbette akla gelen ilk olasılıktır. Ancak tek başına bunun durumu açıklamaya yetmediği kanısındayım. Dünyanın her yerinde ‘ulusal güvenlik’ ve ‘devlet sırrı’ gibi kavramların arkasında, genellikle gölgesini kendinden büyük göstermeye çalışan fareler olduğu bilinir.

Şimdi ne yapacağımı, nereye gideceğimi pek bilmiyorum. 61 yaşında yeni bir ülkede yeni bir yaşam kurmak yeterince zordu. 66 yaşında yeniden aynı döngüye girmek bakalım nasıl olacak. Tek avantajım aslanlar gibi yanımda duran hayat arkadaşım İra. Paramız yok. Türkiye’den ve sosyal medya yardımlarından gelen gelirler ikimizi bir Yunan köyünde makul bir düzeyde yaşatmaya ve arasıra seyahat etme, motosiklet alma gibi ufak tefek lükslere yeterliydi. Yeni dönemin belirsizlikleriyle başa çıkmaya yetecek mi, belli değil. Türk lirasının baş aşağı gidişi bizi nasıl etkiler, onu da kestiremiyoruz.

Dostlarımızın yardımına her zamankinden fazla ihtiyacımız var. Patreon’u biliyorsunuz. Henüz katkınız yoksa katılmayı, katkınız iki dolarsa beşe çıkarmayı, kartınızın süresi geçmişse yenilemeyi lütfen ihmal etmeyiniz. Paypal üzerinden ödemek isterseniz adres aşağıda. Son günlerde crypto’ların artışı yüzünüzü güldürdüyse bir kısmını aktarabileceğiniz walletler de aşağıda.

Beraber atlatacağız bu badireyi, Pazar Sohbetlerimizi de elbette ihmal etmeyeceğiz.

Sevan Nişanyan

Belgrad, 25 Ekim 2021

**Patreon**: www.patreon.com/nisanyan

**Paypal**: nisanyan8@gmail.com

**Paypal&CC**: streamlabs.com/snisanyan/tip

**BTC**: 137dKrptrXxNbYBkJ2n5PMtnbRafziqCXT

**ETH**: 0x71d548f6ab10579f1b355f58766c826f259158a7

**DOGE**: D7MdUbtybSvDt2CDwkpyXYMW4s3iVm5jfe