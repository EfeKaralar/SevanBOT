# Misak-ı Milli sınırları

*Özetle: Hamasi değil akılcı ve gerçekçi bir diplomatik metin söz konusudur. Pazarlık kapıları kapatılmamış ve bir dizi konuda makul tavizler verilmiştir.*

Dec 21, 2021

**Source:** https://nisanyan.substack.com/p/misak-milli-snrlar

---

[![](https://substackcdn.com/image/fetch/$s_!34bO!,w_1456,c_limit,f_auto,q_auto:good,fl_progressive:steep/https%3A%2F%2Fbucketeer-e05bbc84-baa3-437e-9518-adb32be77984.s3.amazonaws.com%2Fpublic%2Fimages%2F078381fd-e85d-49d9-8284-0770a87c68fe_1046x890.png)](https://substackcdn.com/image/fetch/$s_!34bO!,f_auto,q_auto:good,fl_progressive:steep/https%3A%2F%2Fbucketeer-e05bbc84-baa3-437e-9518-adb32be77984.s3.amazonaws.com%2Fpublic%2Fimages%2F078381fd-e85d-49d9-8284-0770a87c68fe_1046x890.png)

Gene memlekette Misak-ı Milli heyheyleri tuttuğundan konuya biraz açıklık getirmeye çalışalım.

Önce metin. Bilindiği gibi MM'nin orijinal metni konusunda ciddi belirsizlikler vardır. Ankara'da hazırlanan metinle 28 Ocak 1920'de İstanbul'da Felah-ı Vatan grubunun gizli oturumunda kabul edilen metin farklıdır. Resmi bildiri hiçbir zaman yayınlanmamış, Misakın içeriği gazete haberleriyle kamuya duyurulmuştur. Tüm kaynaklarda '[orijinal metin](https://www.ttk.gov.tr/belgelerle-tarih/misak-i-milli-beyannamesi/)' olarak gösterilen belge grup reisi Celaleddin Arif Bey'in el yazısıyla kopyaladığı gayriresmi tutanaktır.

En belirgin problem birinci maddedeki '(Mondros Mütarekesi sınırları) dahil ve haricinde' ifadesidir. Özgün Ankara metni sadece 'dahilinde' sözcüğünü kullanır; Erzurum ve Sivas Kongreleri kararları da o doğrultudadır. Türk tarafı en baştan beri Mondros sınırını veri kabul etmiştir. Oysa C. Arif Bey’in aktardığı son metin bariz bir çelişki içerir. Maddenin ilk bölümü, Mondros sınırı dışında kalan VE *münhasıran* Arap nüfusu olan yerlerin kendi kaderini *serbestçe* tayin edeceğini kabul eder. İkinci bölümde mantıki beklenti, aksine, mütareke sınırı *içinde* kalan yerlerin halkı dinen, örfen, emelen birleşik vb. olduğu için asla bölünemeyeceği önermesidir. 'Dahil ve haricinde' dendiği zaman bu kontrast kalkar; mütareke sınırının bir işlevi kalmaz; o sınır dışında kalan Musul ve saire üzerinde hak iddia etme zemini yaratılır. İlk bölüme eklenen 'münhasıran' sözcüğü de aynı amaca hizmet eder, zira kimse Kerkük ve Musul'un 'münhasıran' Arap olduğunu iddia edemez. 'Serbestçe' sözcüğü, aynı şekilde, Irak veya Suriye'de olası bir plebisitin pazarlık konusu edilmesine zemin hazırlar (‘serbest’ olup olmadığına kim nasıl karar verecek?).

Öyle anlaşılıyor ki Ankara'da benimsenen net metin İstanbul'da kabul görmemiş, tartışmalar sonucunda bir dizi muğlak ifade eklenmiş, hatta belki eklenmediği halde eklenmişçesine görüntü verilmiştir. Misakın kabulünden yaklaşık dört ay sonra Mustafa Kemal Paşa Mecliste yaptığı konuşmayla Türkiye'nin Musul ve Kerkük talebini resmen ilan edecek, buna karşılık Suriye ile 'İskenderun'un cenubunda' bir sınır önererek Antakya'yı zımnen MM sınırları dışında bırakacaktır.

İkinci madde üstü örtülü bir tavizdir. Bilindiği gibi Elviye-i Selase adıyla tanınan Kars, Ardahan ve Batum sancakları Mart 1918'de Rusya ve Almanya ile imzalanan Brest-Litovsk Antlaşmasıyla Türkiye'ye iade edilmiş, Nisan 1918'de Osmanlı ordusu bu yerleri fiilen ele geçirmiş ve Ağustos ayında yapılan plebisitle halkın onayını almıştı. Şimdi bu yerlerde 'ledel icap' yeniden ve 'serbestçe' plebisit yapılmasını kabul etmekle Türkiye üç sancak konusunda pazarlığa açık olduğunu bildirmektedir. Nitekim böyle bir dizi pazarlık çerçevede Batum kenti ve Acara halk oylamasıyla Gürcistan'a bırakılacak, Kars sancağına ait olan Akbaba kazası da (oylamasız) Ermenistan'a verilecektir. Buna karşılık Türkiye Elviye-i Selase'ye ve Brest-Litovsk pazarlığına dahil olmadığı halde 1918 Mayısında Enver Paşa marifetiyle zaptettiği Sürmelü (Iğdır) ilini elde tutacaktır.

Üçüncü madde Batı Trakya hakkındadır. O tarihte nüfusunun yüzde sekseni aşan bölümü Türklerden oluşan bu bölgede Türkiye, haklı olarak, ('kemal-i hürriyetle' gerçekleştirilmesini şart koştuğu) halk oylaması talep etmektedir. Ancak bu beklenti gerçekleşmeyecek, Batı Trakya emrivakiyle Yunanistan ile Bulgaristan arasında paylaştırılacaktır. Bu kararın diplomatik arka planını iyi bilmiyorum, ancak bildiğim kadarıyla Yunanistan'ın ana gerekçesi Türkiye'den sürülen milyonu aşkın Rumun iskanı için toprak gereksinimiydi. Yani bir bakıma İzmir ile Ayvalık'ın bedeli Batı Trakya’dır.

Dördüncü maddeye göre, İstanbul ve Marmara Denizinin egemenliği Türkiye'de kalmak kaydıyla uluslar arası ittifakla oluşturulacak bir Boğazlar rejimine Türkiye onay vermektedir. Söz konusu rejim Lozan ve Montrö antlaşmalarıyla kurulacaktır.

Beşinci maddeyle komşu ülkelerdeki Müslümanlarının haklarının korunması 'emniyetiyle' Tr kendi azınlıkları hakkında güvence vermektedir. 'Şart' yerine anlamca muğlak olan 'emniyet' sözcüğünün kullanılması dikkat çekicidir. Bu madde her iki tarafça büyük ölçüde göz ardı edilecek ve uygulanmadan kalacaktır.

Altıncı madde Sivas Kongresi kararları ışığında okunduğunda, ilk bakışta göründüğünden daha nüanslı bir ifade göze çarpar. Yeni Türk devleti prensip olarak 'kuyuda' (kayıtlara, şartlara) karşı değildir; ancak *siyasi, adli, mali ve sair gelişmesine mani olacak* kayıtlara karşıdır.

Özetle: Hamasi değil akılcı ve gerçekçi bir diplomatik metin söz konusudur. Pazarlık kapıları kapatılmamış ve bir dizi konuda makul tavizler verilmiştir. 1924'teki Lozan Antlaşması için sağlam bir temel atılmıştır.