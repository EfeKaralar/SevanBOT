# Tiyari köyleri

*Tiyari bölgesi 1840’lara dek kendi melikleri yönetiminde az veya çok müstakil bir Nasturi Hristiyan beyliği idi.*

Sep 09, 2024

**Source:** https://nisanyan.substack.com/p/tiyari-koyleri

---

[![](https://substackcdn.com/image/fetch/$s_!abbf!,w_1456,c_limit,f_auto,q_auto:good,fl_progressive:steep/https%3A%2F%2Fsubstack-post-media.s3.amazonaws.com%2Fpublic%2Fimages%2F55c892c0-e4b6-4833-a515-e16fcf346985_451x430.png)](https://substackcdn.com/image/fetch/$s_!abbf!,f_auto,q_auto:good,fl_progressive:steep/https%3A%2F%2Fsubstack-post-media.s3.amazonaws.com%2Fpublic%2Fimages%2F55c892c0-e4b6-4833-a515-e16fcf346985_451x430.png)

LİSTE

Nasturi köyleri listesi E. L. Cutts’ın 1877 Londra basımı *Christians under the Crescent in Asia* başlıklı kitabının 373. sayfasından alındı. Yazar listeyi Urmiye’deki Nasturi kilise yönetiminden aldığını belirtmiş.

Burada dökümü verilen Tiyari bölgesi 1840’lara dek kendi melikleri yönetiminde az veya çok müstakil bir Nasturi Hristiyan beyliği idi. O dönemin batılı kaynakları Tiyari, Tkhuma, Baz ve Cilo’daki “bağımsız Nasturi”leri Hakkari ve Başkale’deki “reaya Nasturi”lerden ayırır. Ayrımın pratik içeriği tam olarak nedir bilmiyorum.

Osmanlı idaresinin bölgede zayıflamasından istifade eden İngilizler ve peşinden Amerikalı misyonerler 1839’dan itibaren Nasturileri aktif olarak Osmanlı ve Kürt egemenliğine karşı kışkırttılar. Bardağı taşıran damla sanırım Amerikalı misyoner Asahel Grant’ın Tiyari başkenti Aşitha’da (şimdi Çukurca Çığlı kasabası) kurduğu okuldu. 1843’te Hakkari Emiri Nurullah Bey, kendisine karşı yeğeni Süleyman’ı tutan Nasturilerin “isyanını” bahane ederek 4000 dolayında Nasturi’yi kılıçtan geçirdi ve köylerini tahrip etti. Çevre aşiretlerden çok sayıda Kürt boşalan Nasturi köylerine yerleşti. 1877 tarihli olan yukarıdaki listede “boş” görünen köylerin dağılımından, Yukarı Tiyari bölgesinin bu olaylardan ağır bir şekilde etkilendiği, Aşağı Tiyari’nin ise nispeten hasarsız kaldığı görülüyor.

1908’de başlayan Melik Yusuf oğlu Hoşaba isyanının odağı ise Aşağı Tiyari’deki Zavita, Minyaniş, Lizan (şimdi Gündeş köyü) bölgesi idi. 1915’te ve tekrar 1924’te Nasturilerin sürgünü ile sonuçlandı.

Cumhuriyetten sonra bildiğim kadarıyla Hakkari’de Nasturi nüfus kalmamıştır.

HARİTA

Listedeki köyler kabaca batı-doğu sırasıyla dizilidir.

İlk altı köy şimdi Uludere ilçesinin Habur Çayı solunda kalan doğu ucundadır (Andaç, Ortaköy ve mezraları). Bu bölgenin, sanırım 1843 veya 1846 olaylarından sonra Musul vilayetine bağlandığı görülüyor. Listenin geri kalan kısmı Van vilayetine bağlı Hakkari sancağındadır.

Aşita (Çığlı) tüm bölgenin başlıca yerleşimidir. Doğuda Tiyari bölgesi Lizan ve Zerni’de Zap Suyu’na dayanır. Zap solunda Şive Salabekan ve Kasra dereleri boyunda birtakım küçük yerleşimler de Aşağı Tiyari’de sayılmıştır.

Yukarı Tiyari Çukurca ilçesinin kuzeybatısında Serspî (Akkaya) köyünden başlayıp Zap suyu’nun sağ kenarı boyunca Hakkari merkez ilçeye girer, Dize (Üzümlü) köyü aşağısında sona erer. Ayrı bir bölge olan Walto Vadisi (Ceylanlı köyü) de Yukarı Tiyari’ye dahil edilmiştir.

Listedeki 51 köyden 36’sını az çok güvenilir bir şekilde harita üstünde göstermeyi başardım. Bkz. [Nisanyanyeradlari](https://www.nisanyanyeradlari.com/?l=37.33347%2C43.47376) ve sağı-solu. Kolay bir iş değildi.

Faydalandığım kaynaklar: 1916 tarihli UK War Office haritaları (hatalar var), 1946 tarihli Harita Genel Müdürlüğü haritası (çok eksik), Tapu Kadastro Genel Müdürlüğü Parsel Sorgu sistemi (yerel adlar yetersiz), yuksekovahaber.com.tr sitesi (eski-yeni isim listesi, özenli bir çalışma).

NOT

İsmet İnönü’nün dedesinin 1840’lı yıllarda Tiyari Vadisi’nden Bitlis’e göçtüğü anlatılır.