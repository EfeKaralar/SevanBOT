# Mağdureler

*“Gece karanlığında neler olduğunu kimse bilemez delikanlı” dedi.*

Sep 20, 2024

**Source:** https://nisanyan.substack.com/p/magdureler

---

“Don Juan mı? Üstüme iyilik sağlık!” Gözlerini belertti, içeriye seslendi, “yetiş Anna, Don Juan’ı hala hatırlayan varmış.” Anna dediği kadın, üstünde uzun yılların izini taşıyan bir mintan, ellerini önlüğüne silerek geldi. “Kimmiş bakalım o serseriyi hatırlayan? Sıkıcı hayatımıza eğlence katmaya mı gelmiş?”

“Kardeş misiniz” diye sorma gafletinde bulundum. Kahkaha attılar. “Mahallede herkes öyle sanır. Dona Isabela o. O namussuz İspanyol papaz, Tirso, ismi bile meymenetsiz, öyle isim mi olur, bizi tiyatro oyunu yapıp aleme rezil rüsva edince adımızı değiştirmek zorunda kaldık. Asıl Anna benim, şimdi Elvira diyoruz.” Şaşkınlıktan ağzım açık kalmıştı. “Beraber oturuyorsunuz yani” dedim. “Ortak yaralar insanları birleştirir” diye cevapladı. “O lanetli baloda tanıştık, sonra bir daha ayrılmadık.” Kader yoldaşına kaçamak bir bakış attı. “Erkekten ağzı yanan teselliyi hemcinsinde arar.”

“Ne kadar ahlaksız adammış” dedim. “Sırf İspanya’da tam bin üç kadını kötü yola düşürmüş diyorlar.” “Pis bir serseri olduğu muhakkak” diye cevapladı Elvira. “Ama gençtim, deli gibi aşıktım. Ölmüş gitmiş adam, arkasından böyle konuşmak doğru değil.” Isabela söze karıştı, “O bin üç kadının hiç mi suçu yok? O kadar mı saf ve masummuşlar? Şeytan tüyü vardı adamda, tanısanız böyle konuşmazdınız.” Kendimi tutamadım, patladım: “Adam dediğiniz gece karanlığından istifade edip yatağınıza girmiş, sonra da babanızı öldürmüş. İnsaf!” Ciddileşti, felsefi bir ifadeyle “Gece karanlığında neler olduğunu kimse bilemez delikanlı” dedi. “Sevgili babacığımın ölümünden hep kendimi suçlarım.” Durakladı: “Gerçi o da o kadar fevri davranmasa daha iyiydi.”

“Babanız öyle düşünmemiş olmalı ki mezarından kalkıp herifi cehenneme sürükledi” diye hatırlattım. İkisi birden güldüler: “O masallara inanacak kadar toy musun evlat? Adam bir atölyede babama benzettiği bir heykel görmüş, maskaralık olsun diye alıp evine götürmüş. Aynı gün ocaktan çıkan bir yangında yandı gitti zavallı.”

Bir gözü kör şişman bir hizmetçi küçük kadehlerde Napolililerin *kafé* dediği içeceği servis etti. “Zerlina ile tanış” dediler. “Sen herhalde adını Aminta diye bilirsin.” Şaşkınlığım her geçen dakika artıyordu. “Kocasından yediği dayak canına tak etmişti. En sonunda herif gözünü çıkarınca kaçtı, bize sığındı.”

“Kadro tamam olmuş” dedim. “Bir Don Octavio eksik”. Önemsemez bir jest yaptı. “Don Ottavio ile evlenmemi isteyen babamdı. Babamın ölümünden sonra evlenmemek için bir manastıra girdim. Yirmilerdeki yokluk günlerinde manastırın parası bitince oradan bizi attılar. O zaman Elvira’ya gittim, vakıf evlerinde şu gördüğün iki göz salaşta yer bulduk. Kira ödüyorduk, Anarşiden beri onu da soran eden yok artık.” Yoksul oldukları belliydi, ama eski hanımefendi tavırlarından bir şey kaybetmemişlerdi. Küçük bir yardımda bulunmak istedim. Kesinlikle reddettiler.

Ev Napoli’nin berbat mahallelerinden birinin arka sokağındaydı. Dışarıda çöp ve dışkı yığınları arasında *lazzari* dedikleri sefil kalabalık, çamura bulanmış domuzlar, kadidi çıkmış eşekler, açlıktan gözü dönmüş sokak köpekleri, bir karış sakallı Araplar, Afrikalı zenciler cirit atıyordu. “Güvende misiniz burada” diye sordum. “Bize kimse dokunmaz” dediler. “Masaniello’yu katlettiler gerçi ama ruhu hala şehirde dolaşıyor. Mağdura zulmedeni bu mahallede kimse yaşatmaz.” “Masaniello dinimize isyan etmiş bir hayduttu, tüm bu kargaşanın sorumlusu o değil mi?” Soğuk bir hava esti. “Masaniello Hz. İsa yoluna baş koymuş bir azizdi” dediler. “Kıçı rahat olanlar bunu anlamaz.”

Ayrılma zamanımın geldiğini anladım.

Sekiz dokuz yıl sonra şehri vuran vebada iki hanımefendi de ölmüş. O sırada Paris’teydim, öyküyü Molière’e anlattım. İlgisini çekti. Tirso’nun piyesini duymuştu. “Bunu oyunlaştırmak lazım” dedi. Sonra sanırım Fransa sarayının düşünsel kısıtları ağır bastı. Din ve ahlak konulu bir kıssa yazmayı tercih etti.

**Notlar**

Tirso de Molina’nın Don Juan öyküsüne dair *El Burlador de Sevilla*’sı ilk 1616’da sahnelenmiş olmalıdır. Oyunda Don Juan Sevilla’lıdır fakat olay Napoli’de geçer. Mozart’ın *Don Giovanni* operasında kadın karakterlerin adı farklıdır. “*Ma in Spagna mille tre”* mısraı Leporello’nun ‘Katalog’ aryasında geçer.

Masianello’nun isyanı ve katli 1647’dedir. Napoli nüfusunun yarısını kıran veba ise 1656 yılındadır. Molière’in *Dom Juan*’ı 1665’te sahnelendi.