# Aya neden gidilmiyor

Apr 11, 2025

**Source:** https://nisanyan.substack.com/p/aya-neden-gidilmiyor

---

*DİKKAT: Bu yazı aya gidilmedi demiyor. 1972’den sonra neden bir daha gitmediler sorusuna verilen standart cevaplar geçersizdir diyor. Aynı şey değildir. Cevap verecekseniz lütfen bu ayrımın farkında olarak cevap verin.*

1972’deki son Apollo seferinden bu yana geçen 53 yılda aya insan gönderilmedi veya gönderilemedi. Gösterilen gerekçeler inandırıcılıktan uzaktır.

**1. “Maliyet yüksekti”**

Apollo projesinin toplam 25,4 milyar dolar olarak açıklanan maliyeti içinde Apollo 17 seferinin birim maliyetini Grok 1,5 ila 2 milyar dolar olarak veriyor. Günümüz değerleriyle bu rakam 10-12 milyar dolar eder. ABD’nin güncel bir askeri projeye, örneğin F-35 uçakları tasarım ve imalatına harcadığı 2 trilyon doların yanında devede kulaktır. Ticari yolcu almak yoluyla dahi kısmen veya tamamen karşılanabilir.

1972’de 1,5 ila 2 milyar dolara mal olan bir seferin, biriken tecrübe ve gelişen teknolojiyle bugün çok daha ucuza mal edilebilmesi gerekir. Örneğin 32 Kb RAM ve yarım mHz hıza sahip bir minikompüter (HP 3000) 1972’de 95 bin dolar iken bugün, şayet imal edilse, muhtemelen birkaç sent eder.

**2. “Gerek yoktu”**

Apollo projesinin başarısı şayet ABD için büyük bir propaganda zaferi idiyse, bunun sürdürülmemesini veya sürdürülememesini anlamak güçtür.

ABD kültürünün temelinde yatan “keşif-fetih-işletme” mantığı neden aya uygulanmamıştır? Aya adam indirmek şayet marifet ise ve ABD bundan dolayı güç/onur kazanmışsa, ayda laboratuvar veya işletme kurmak, maden çıkarmak, turistik tesis yapmak, maydanoz yetiştirmek, ay tozu haplarını ilaç diye satmak veya ayın tümünü ABD adına zaptetmek şüphesiz daha büyük marifet ve daha büyük güç ve onur kaynağı olurdu.

Ayrıca ABD için gereksiz dahi olsa, bugün 1972 ABD’sinden çok daha ileri teknolojiye sahip Çin, Rusya, Hindistan ve hatta AB ülkelerinin neden aya adam göndermeye teşebbüs etmedikleri muammadır.

**3. “İstemediler”**

Doğru değildir. İstediler, uzun yıllar süren hazırlıktan sonra 2004’te Artemis programını başlattılar. 2022’de üst üste iki başarısızlıktan sonra bilinmez bir geleceğe ertelediler.

Şayet halen planlandığı gibi 2026 veya 2027’de Artemis aya insan taşımayı başarırsa yukarıdaki itirazlar geçersiz olmaz. İlk kez aya (inandırıcı bir şekilde) ayak basılması alkışlanır.