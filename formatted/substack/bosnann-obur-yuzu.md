# Bosna'nın öbür yüzü

*Bosna-Hersek adı verilen ülkenin haritada ucube bir amip gibi duran yarısı aslında Bosna-Hersek değil, cezalı talebe koğuşu gibi, ayrı bir oluşum.*

Nov 05, 2022

**Source:** https://nisanyan.substack.com/p/bosnann-obur-yuzu

---

Bosna-Hersek'in Sırp Cumhuriyeti (Srpska Republika) kesiminde birkaç gün geçirdik. Biliyorsunuz, Bosna-Hersek adı verilen ülkenin haritada ucube bir amip gibi duran yarısı aslında Bosna-Hersek değil, cezalı talebe koğuşu gibi, ayrı bir oluşum.

Gözlemler: Adım başı şehit anıları, şehit anıtları. Her yere sinmiş derin bir haksızlığa uğramışlık / iftira edilmişlik hissi. Artık kendilerine ait olmayan, onları hain ve katil gözüyle gören bir ülkede kıstırılmışlık duygusu. BH'in çokuluslu şirket logosuna benzeyen afili bayrağı SR tarafında katiyen yok; ancak, mecburen, banknotlarda görüyorsun. Seçim posterlerinin hepsi Sırp, Sırplık, biz Sırplar, ne mutlu Sırpım diyene, vb.. Ekonomi süklüm püklüm, benzinhaneler ve süpermarketler dökülüyor. Oysa Boşnak tarafına Alman, Amerikan, Türk, Suudi sermayesi epey para akıtmış; biraz Avrupa cilası gelmiş.

Devlet onların devleti değil; düne dek ev ev, sokak sokak çatıştıkları, boğazladıkları ve boğazlandıkları düşmanın devleti. Başkent Sarajevo'ya işleri düşerse ne muamele bekleyebilirler? Ehliyet çıkarmak yahut kredi almak gerekirse kime başvuracaklar? Tapu kayıtlarında ihtilaf olsa kimin sözü geçer? Gençleri askere gitse nasıl karşılanır? Ülkeye bir dış tehdit olsa kimle kim omuz omuza savaşır?

Sürdürülebilir bir durum olmadığı apaçık. AB ve NATO komiserlerinin zoruyla, kerhen boyun eğdikleri bir statü. Bu yıl olmazsa öbür yıl, fırsat bulur bulmaz anavatanı - Sırbistan'ı - yardıma çağıracakları kesin. O zaman ikinci Bosna iç savaşı mı yaşanır? Yoksa bu sefer Batı'nın puştluğuna kanmayalım akıllı olalım mı derler? Zaman gösterecek.

Savaş sırasında Sırp tarafındaki bütün camileri ve Müslüman mezarlıklarını tahrip etmişler. Şimdi, kimin aklıyla ve parasıyla bilmiyorum, bir kısmı jilet gibi restore edilmiş; Müslüman kabristanları hepsi mermer atölyesinden taze çıkma yüzlerce mezar taşı ile donatılmış. Sahtelikleri iç acıtıyor.

Soykırım kurbanlarının anılarını zorla yaşatmak iyi bir şey midir diye aklımdan geçmedi desem yalan olur.


---

[Not: SR'de daha çok vakit geçirdik, ama BH tarafında Saraybosna'yı da ziyaret ettik, Gorajde'de bir gece kaldık. Ülkenin incisi hiç şüphesiz Saraybosna, Avrupa'nın en sevimli kentlerinden biri.]

[![Şehitler Anıtı, Trebinje, SR](https://substackcdn.com/image/fetch/$s_!0NV6!,w_1456,c_limit,f_auto,q_auto:good,fl_progressive:steep/https%3A%2F%2Fbucketeer-e05bbc84-baa3-437e-9518-adb32be77984.s3.amazonaws.com%2Fpublic%2Fimages%2Fefd57ff9-e0e0-40d9-8f1b-570b2114182d_750x474.jpeg "Şehitler Anıtı, Trebinje, SR")](https://substackcdn.com/image/fetch/$s_!0NV6!,f_auto,q_auto:good,fl_progressive:steep/https%3A%2F%2Fbucketeer-e05bbc84-baa3-437e-9518-adb32be77984.s3.amazonaws.com%2Fpublic%2Fimages%2Fefd57ff9-e0e0-40d9-8f1b-570b2114182d_750x474.jpeg)

Şehitler Müzesi, Trebinje, SR