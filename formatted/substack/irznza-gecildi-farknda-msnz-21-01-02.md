# Irzınıza geçildi, farkında mısınız?

Jan 02, 2021

**Source:** https://nisanyan.substack.com/p/irznza-gecildi-farknda-msnz-21-01-02

---

· İnsanları bir yıl boyunca evine hapsetmek,
· Evlerinde tanıdıkları ve sevdikleriyle bir araya gelmelerini yasaklamak, yasağı delenleri polis zoruyla cezalandırmak,
· İş yerlerini kapatmak, insanların geçim kaynaklarını yok etmek,
· Sahne ve performans sanatlarını topyekün yok etmek,
· Şehirler ve ülkeler arası gidiş gelişi yasaklamak,
· Yaşlıları yalnızlığa ve ölüme terk etmek...

Sizce bunlar insanlık tarihinde bugüne dek görülmüş en vahşi insan hakkı ihlalleri değil midir?

Devletlere, bireylerin yaşamına ve geçimine bu denli hoyratça saldırma hakkını kim vermiştir? Hangi medeni ülkenin anayasası devlete bu kadar sınırsız yetki tanır?

Ciddi bir kriz karşısında belki birkaç gün, bir iki hafta, peki diyelim. Süre bir yıl olunca işin rengi değişir. Bir yıl insan yaşamını temelli değiştirmek ve köreltmek için yeterli süredir. Devletler, covid bahanesi altında temel hak ve özgürlüklerimize karşı topyekün saldırıya geçmiştir.

İleri sürdükleri gerekçe apaçık sahtedir. Hastalığı taşıyanların %98 küsuru (muhtemelen %99'dan fazlası) iyileşiyor. Ölenlerin ezici çoğunluğu 75 yaşın üstünde, covid olmasa başka nedenle aynı sürede ya da kısa süre sonra ölecek olanlar. Hastalığın "kalıcı hasar" bıraktığına dair henüz inandırıcı hiçbir delil ve araştırma yok.

O halde saldırının gerçek nedeni nedir? Medyada yaratılan isterinin getirdiği akıl tutulması mıdır? Bürokrasilerin sınırsız kontrol açlığı mıdır? Yoksa başka bir neden mi vardır? Başka neden varsa, çoğunluğun tahmin ettiği gibi hain ve bencil bir neden midir? Yoksa henüz haberdar olmadığımız daha ciddi bir tehlike ya da daha büyük bir amaç mı var?

Cevabı bilmiyorum. Ama bu kepazeliği sahneleyenlerin bir yılın sonunda ya doğru dürüst bir açıklama yapması (yani bariz ve makul sorulara açık yüreklilikle tatmin edici cevaplar vermesi) ya da hesap vermesi vakti gelmiştir sanırım.


---

*Bu yazı arkadaş çevresinde epey tartışma doğurdu. Benim de işsiz günüme denk geldi, her söze cevap yetiştirme fırsatı buldum. Onlardan bir demet:*

**Siyasiler sorumsuzluk etmeyip tıbbın ve bilimin yolundan gitse mesele kalmaz diyen bir doktor arkadaşımıza:**

Tıbbın ve bilimin birtakım ciddi yanıtlar ürettiği belki doğrudur. Ne zaman ki tıp ve bilim adamları devlet yönetmeye kalktı ve yetersiz devlet yöneticileri sorumluluktan kaçmak için ipleri onlara bıraktı, o zaman işler sarpa sardı.

Doktorun görevi önüne gelen hastayı tedavi etmek ve belki korunma önlemlerini tartışmaktır. Ülke kapatmak, insanların temel haklarını kısıtlamaya karar vermek tıbbın da, bilimin de yetki alanını aşar.

**Hangi ülkede bilim insanları devlet yönetmeye kalkmışlar diye soran ve Yeni Zelanda’nın başarısını örnek gösteren birine:**

UK’de Neil Ferguson ve SAGE, Almanya’da Christian Drosten ve Robert-Koch-Institut, ABD’de Fauci ve şürekası bariz bir şekilde süreci yönetiyor. Açıklamakta zorluk çektiğimiz bir ölçüde siyasi kararlara hakimler. UK’de Boris’in, İsrail’de Netanyahu’nun itirazlarını hemen override ettiler. ABD’de Trump’ın daha çok cahillik ve beceriksizlik ürünü müdahalelerine rağmen süreci yönetmeyi sürdürdüler.

Yeni Zelanda’nın kısa vadede başarısının sebebi tabii ki aşikar. Orası ada ve en yakın yerden milyon mil uzakta. Uzun vadede başarılı olup olmayacağını ise üç beş sene sonra göreceğiz. Virüs bu süre içinde bütün dünyada sönerse başarılıdır. Dünyanın herhangi bir bölgesinde devam ederse, NZ ebediyete kadar kendini izole etmedikçe salgından kurtulamaz.

**Tedbirler olmasa çok daha fazla insan ölürdü diyen İsrailli bir dosta:**

“İnsanları zaman zaman evlerine kapatmasalardı her halde 3-4 misli daha fazla insan ölürdü” tamamiyle desteksiz bir iddiadır. Hiçbir akli delili yoktur. Kapatma veya kapatmama ile ölüm oranları arasında herhangi bir pozitif veya negatif korrelasyon görünmüyor. Bkz. İsveç, Hindistan, Afrika ülkeleri, Peru.

Fakat daha önemlisi. Eskiden sizinki dahil birçok toplum özgürlüklerini korumak için kendilerini ve gençlerini ölüme atmaktan çekinmez ve bundan dolayı onur kazanırdı. Şimdi anladığım kadarıyla özgürlükler mühim değil, yeter ki birtakım ihtiyarlar birkaç yıl daha yaşasın diyorsunuz.

**Tedbirler olmasa belki dünyada nüfusun tamamına yakını virüsü kapardı diyen birine:**

Tarihteki hemen her salgının çözümü nüfusun tamamına yakınının virüsü kapmasıdır. Öldürücü olmayan bir virüs bu ve kontrolsüz yayılma hızı İsveç, Hindistan, Peru gibi ülkelerde görüldü. Alınan tedbirlerin (temel hakları çökertmek dışında) herhangi bir şeye yaradığına dair en ufak bir objektif veri yok.

**Tükürükle virüs saçmayı önleyeceği için maske takma zorunluğunun rasyonel olduğunu savunan birine:**

Hastalığın tükürükle bulaştığı fikrine nasıl kapıldınız? Bu konuda ciddi bir araştırma veya makale var mı? Virüs (bakteri değil) bez filtreden hava ile rahatça geçer. Osurukla da geçer. Nakit parayla da taşınır. Nakit parayı yasaklamak, anal prezervatif kullanmak ve astronot başlığını zorunlu kılmak daha mantıklı değil mi?

**Yasakların sağlık sistemini çöküntüden koruduğunu savunan birine:**

Tam bir kandırmaca. Hiçbir ülkede hiçbir sağlık sistemi çökme noktasına yaklaşmadı. Hastanelerin %80’ini kapatıp bütün covidleri tek noktaya yönlendirirsen elbette medyanın istediği gibi kaotik fotoğraflar elde edersin.

Kaldı ki maksat sağlık sistemini ayakta tutmaksa çare sağlık sistemini pekiştirmektir, memleketi kapatmak değil. On bin kişilik sahra hastanelerini iki haftada kurdu Çinliler. On bin yardımcı sağlık personeli eğitmek ya da olanları o işe yönlendirmek de çocuk oyuncağı olmalı.

**İnsanlar ölürken bürokrasiler tepkisiz kalamazdı, ürktüler, bir şey yapmak zorunda kaldılar diyerek akıl yürüten birine:**

Milyonlarca genç insanı gözünü kırpmadan savaşa gönderen rejimler için de geçerli mi bu sözünü ettiğiniz ürkeklik?

Bedeli neydi? Sağlık Bakanı çıkıp “elimizden geleni yaptık, hastanelerimizi bütün dünya kıskanıyor, memleketi kapatıp vatandaşın rızkıyla ve devletin bekasıyla oynamayı bir an bile düşünmedik Allaha bin şükür” dese vatandaş sokaklarda isyan mı çıkarırdı? Seçimde Kılıçdaroğlu’na mı oy verirdi?

**‘Komplo teorisi’ teranesi yapan birine:**

Komplo teorisi suçlaması sanırım çağımızda “müşrik” ya da “heretik”in yerini aldı. “İmanımıza laf etti, şeytan-ı racim söyletiyor” gibi bir şey.

**Danimarka’da doktorların covid ölümleri yüzünden bunalım geçirdiğini hatırlatan birine:**

Bu sadece doktorların tecrübesiz veya fazlaca ağlak olduğunu gösterir. Ölüm oranları sır değil, gün gün yayınlanıyor ve (göstere göstere yalan konuşan Tr gibi ülkeler dışında) birbiriyle tutarlı. Panik yaratacak bir ölüm oranı yok. 48 saat nefessiz kalarak ölmek de kanserden ya da Alzheimer’den ölmeye oranla nothing to write home about.

**63 değil 83 yaşında olsam böyle konuşmayacağımı zanneden birine:**

65’e bastım. Verimli ve faydalı yaşamın normal sınırının 65 olduğunu hep düşündüm, halen de düşünürüm. Daha fazla yaşamak isterim elbette, ama bunun için toplumdan ve yeni kuşaklardan fedakarlık istemeyi bencillik ve utanmazlık sayarım.

Hak ve özgürlüklerin savunulması için benim ve gerekirse başkalarının ölmesini, ayrıca, büyük bir onur olarak değerlendiririm.

**Hastalık şimdi %3-7 öldürüyor ama ya mutasyon geçirip MERS gibi %30’u öldürse kaygısıyla yasakları savunan birine:**

Ölüm oranı %3-7 değil. En bağnaz koronacı kurumların kabul ettiği oran vaka bazında %2. Gerçeği muhtemelen %1’den az. Bunu size defalarca verilerle kanıtladım. Israrla bu yalan rakamlara dönmenizin sebebi nedir?

Herhangi bir hastalığın ne yöne evrileceğini kimse bilemez. İsilik virüsü de belki mütasyon geçirip ölüm makinasına dönüşebilir. Bunun için sizce isilik yok edilinceye dek insanları evlerine tıkmak mantıklı bir yol mudur?

**Salgın yüzünden kanserli akrabasının başına gelenleri anlatan birine:**

Geçmiş olsun. Yalnız net olmakta yarar var, bu sonucu doğuran şey virüs değil. Devletlerin virüs karşısında kapıldıkları – ya da kapılır göründükleri – panik.

**Ama gençler ve orta yaşlılar da ölüyor diyen birine:**

Genç ve orta yaş ölüm sayıları belli, bulaşanlarda binde iki, nüfus genelinde yüz binde bir iki düzeyinde. Genç ve orta yaşta kanserden, kalp krizinden, apandisitten, kızamıktan, rastgele enfeksiyondan, araba kazasından, uyuşturucudan, intihardan ölenlerin yanında devede kulak.

**“Başınıza gelmeden anlayamazsınız, benim bir yakınım öldü, ben iki ayda kendime gelemedim” diyen birine:**

“Yakınlarım öldüğü için sağlıklı düşünemiyorum” diyorsunuz. Haklısınız. Başınız sağolsun.

**Bir ay kesin ev hapsi uygulansa ve Almanya gibi herkese bol para dağıtılsa salgın biterdi diyen birine:**

Temel iki hata var:

1) Bir ülke bir ay ev hapsiyle salgını çözebilse dahi (ki çözemez, zorunlu hizmetler var, polis va, ordu var, nakit dolaşımı var vs.) TÜM ülkeler eşzamanlı olarak aynı şeyi yapmadıkça sonuç alamaz. Sen kapattın, Yukarı Volta ile Zimbabwe açık kaldı. Neye yaradı? Ebediyen o ülkeleri karantinaya alabilecek misin?

2) Bol para dağıtan ülkeler muhtemelen “bugün yediğin hurmalar yarın götünü tırmalar” atasözünden haberdar değiller.

**“Zavallı insanoğlu, bir TOKİ evi ile karşılıksız asgari ücret karşılığında özgürlük ve yaratıcılığını otoritelere satmaya hazır...” diye yakınan birine:**

Yok, bir de ayrıca nezleye ve ölüme karşı garanti istiyor.

**Bilime zerrece inancım olmadığına hükmeden birine:**

Bilime (c.c.) elbette güvenimiz sonsuz ve sınırsızdır inşallah. Lakin “bilim” adına piyasayı saran propagandacılara, reklamcılara, vaazcılara, politik balta bileycilerine, maaşlı dava vekillerine ve sahte peygamberlere haşa inanmayız.

**“Maske takmak bir tedbirdir, ne zararı var” diye İngilizce soran birine:**

Is there any reasonable ground for you to believe it may help, other than the say-so of governments whose only concern is to appear busy to avoid blame?

You may of course wear whatever you like for your own safety. How can you demand all others to submit to an insane straitjacket for the infinitesimal chance that you might therefore avoid an illness which 99.8 percent of those under 65 survive?