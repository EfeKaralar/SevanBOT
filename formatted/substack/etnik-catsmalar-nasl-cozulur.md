# Etnik çatışmalar nasıl çözülür

*“Çözüm”, eğer varsa, iki türlüdür. Cüzi çözüm, külli çözüm.*

Dec 07, 2025

**Source:** https://nisanyan.substack.com/p/etnik-catsmalar-nasl-cozulur

---

Arkadaş demiş ki, “Merkeziyetçilik bütün halkların dilini, kültürünü, örfünü serbestçe yaşadığı, adil olarak yönetimde temsil edildiği bir sistem sağlamadı,” vs.

“Halklar” dediğin şey doğa olayı değil, sabit bir veri değil. Halk dediğin bugün var, yarın bakmışın yok.

Pomaklara ne oldu? Lazlar pekala merkeziyetçiliğe ayak uyduruyor. İran Türkleri hallerinden memnun. Yunanistan, Bulgaristan Türkleri s.. s.. boyun eğdiler. Suriye Hristiyanları eridi gitti. Ermenileri hatırlatmıyorum bile. Çözüm ise, al bunlar da çözüm.

Mesele şu ki, bin senedir cihan padişahlığı hayal eden Türklerle en az iki yüz senedir hor gördükleri Kürtler arasında aşılması imkansız bir zıtlaşma dinamiği var. Aşarız diyenler fantezi dünyasında yaşamaktadır.

Yüz yıl önce belki aşılabilirdi. Kürtlerde ulus bilinci gelişmemişti. Ekonomik ve sosyal fark büyüktü. Türkler tüm dünyanın desteğine sahipti. Askeri üstünlük kahrediciydi.

Yapamadılar. Yüzlerine gözlerine bulaştırdılar. Kürtler aşırı biçimde çoğaldı, öfkeleri bilendi, elleri güçlendi. Doğu illerinde Türk nüfus kalmadı. Batıda birçok kilit sektöre Kürtler hakim oldular.

Şimdi 100 sene öncenin kokuşmuş klişeleriyle “tek millet, tek devlet, Kürtler kart kurt” geveleyenler hayal aleminde yaşayanlardır. Baya, bildiğin, sıfır numara aptallar.

“Çözüm”, eğer varsa, iki türlüdür.

Bir: Cüzi çözüm diyelim. Bir coğrafi sahada özyönetime razı olursun. Statü verirsin. Bölgesel resmi dili veya dilleri tanırsın. Belediyeleri güçlendirirsin, mafyalaşmalarına izin verirsin. Sonuç: Bir süre rahatlık sağlar, sonra daha beter patlak verir. (ABD büyükelçisi) Barrack bu noktada haklı.

İki: Külli çözüm diyelim. Bölgesel çözümlerle uğraşmazsın. Başkentte, merkezi iktidardan pay verirsin. Kürt milli kimliğiyle pay verirsin. Koalisyon ortağı yaparsın. Pek çok sektörde bileklerinin hakkıyla kazandıkları mevkileri merkezi siyasette, askeriyede ve polis teşkilatında da elde etmelerine razı olursun.

Makul çözüm bu ikincisidir. Ama TC TC kaldığı sürece olmaz, mümkün değildir. Kafa yok çünkü adamlarda.

Üçüncü ihtimal kan dökülmesidir. Şu aşamada en gerçekçi o görünüyor.