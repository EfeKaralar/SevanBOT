# Saltanat ve Hilafete ilişkin cevabını bilmediğim sorular

*Devlet başkanının siyasi entrikalarla ve kulis pazarlıklarıyla mı seçilmesi daha iyidir, harem entrikalarıyla ve hanedan içi pazarlıklarla mı seçilmesi daha iyidir?*

Jul 09, 2022

**Source:** https://nisanyan.substack.com/p/saltanat-ve-hilafete-iliskin-cevabn

---

Monarşi mi cumhuriyet mi konusunu 1994’te Yanlış Cumhuriyet’i yazarken ilk kez ciddi bir şekilde düşünme fırsatı buldum. Kitabın 11. ve 12. soruları bu konuyla, 13. sorusu bununla bağlantılı olan halifelik konusuyla ilgilidir. Yanlış Cumhuriyet’in genel mantığı çerçevesinde, monarşiyi yahut halifeliği veya tersini savunma gereği duymadım. Sadece bu konulardaki genel geçer yargıların olgusal ve mantıki dayanaklarını sorgulamakla yetindim. Yani cumhuriyet vs. pekala iyi bir şey olabilir de, kanıtlarından emin misin? Aksi ihtimali gerçekten düşündün mü?

Kitapta iki temel itiraza yer verdim.

Thanks for reading Sevan Nişanyan / En son yazıları! Subscribe for free to receive new posts and support my work.

Subscribe

Bir: Monarşi olan İngiltere, Hollanda, İsveç, Japonya mı daha iyidir, cumhuriyet olan İran, Libya, Kuzey Kore, Pakistan mı? O tarihte bu sorunun cevabından emindim, şimdi daha az eminim, ama soru hala geçerli bir sorudur.

İki: Siyasi iktidarın çığırından çıkması ihtimaline karşı, meşruiyetini popülerlikten almayan bir üst otoritenin varlığı bazı koşullarda kamu özgürlüklerinin güvencesi olabilir mi? Türkiye özelinde olabilir miydi?

Kesin cevapları olmasa da, her iki sorunun tartışmaya değer sorular olduğuna ilişkin kanımı 28 yıl sonra koruyorum.

Cevabını bilmediğim konuları biraz daha çeşitlendireyim isterseniz.

MONARŞİ

Tanzimat sonrasında (1839-1922) Osmanlı saltanatı kâh Abdülaziz’in ilk yılları ve Reşat dönemindeki gibi aşırı zayıf, kâh Abdülhamit çağındaki gibi aşırı güçlü bir rol oynadı. Sürdürülebilse, geçiş döneminin yalpalamalarını aşıp kurumsal bir istikrara kavuşabilir miydi?

2. Abdülmecid ve belki Ömer Faruk Ef. gibi ‘modern’ ve ‘Avrupai’ hükümdarlar yönetiminde, Britanya veya Hollanda veya Japonya’daki gibi birleştirici ve yatıştırıcı bir ulusal simgeye dönüşür müydü? Yoksa Mısır kralı Fuad ve Faruk gibi dejenere bir sefahate, ya da İran’ın Pehlevi şahları gibi sınır tanımaz bir zorbalığa mı evrilirdi? Ya da İspanya kralı Juan Carlos gibi ulusal bir kurtarıcı figürü olarak başlayıp zamanla yolsuzluk ve dejenerasyon batağına mı saplanırdı?

Son iki yüz yılın Osmanlı hükümdarları ve onların temsil ettiği yönetici seçkinler genel olarak taşra egemenlerinden ve özellikle taşranın oyunu alma kaygısına sahip siyasi oyunculardan daha akılcı, ‘ilerici’ ve Batılılaşma yanlısı bir dünya görüşünü temsil ettiler. Bu iyi bir şey miydi? Yoksa kaçınılmaz yıkıma götüren yabancılaşma mıydı? Saltanat devam etse 20. yüzyıl koşullarında bu rolü sürdürebilirler miydi?

Devlet başkanının ‘demokrasi’ adı verilen rejimlerdeki gibi siyasi entrikalarla ve kulis pazarlıklarıyla mı seçilmesi daha iyidir, 1618-sonrası Osmanlı devletindeki gibi harem entrikalarıyla ve hanedan içi mücadelelerle seçilmesi mi daha iyidir? Hanedanda tek eşlilik esas olsa ve intikal (19. yy sonları ve 20. yy başlarında sıkça tartışıldığı üzere) ekber ve erşed yerine Avrupa ülkelerindeki gibi ekber evlat kuralına bağlansa daha iyi sonuç verir miydi? Belli süre için seçilen devlet başkanı mı kaydı hayat şartıyla seçilen mi daha özgür ve daha adil bir kişilik sergileme imkanı bulur?

HALİFELİK

Osmanlı’nın ‘halifelik’ iddiasının merkezde ciddi bir siyasi veya dini etkisi hiç olmadı. Belki imparatorluğun dış kenarlarında (Arap yarımadası, Libya) birtakım muhalif dini hareketlerin kontrol altına alınmasına yardımcı oldu.

Abdülaziz ve Abdülhamit devrinde (19. yy son çeyreği) ön plana çıkan hilafet vurgusu bir *dış politika* aracı idi. Batılı emperyal güçlerin egemenliği altında olan Müslüman toplumlarda Osmanlı devletinin koruyucu/yönlendirici bir rol ileri sürmesini sağladı. Kazan’da, Buhara’da, Hindistan’da, Cezayir ve Tunus’ta – kısıtlı ölçüde de olsa – siyasi eğilimleri etkiledi.

Hilafet iddiası korunsa Tr’nin dünyadaki rolü güçlenir miydi, zayıflar mıydı?

1924’te Tr’nin dış politika ufku bir yanda galip Batı (İng, Fr, ABD) ve diğer yanda yükselen Sovyetler Birliği radikalizmi ile sınırlıydı. ‘İslam Dünyası’ bu denklemde yer almıyordu. Uzun vadede denklemin değişeceği, İslam dünyasının yeniden etkili bir oyuncu olarak sahada yer alacağı kestirilebilir miydi? Kestirilmeli miydi?

1980-90’larda Soğuk Savaş’ın tavsamasıyla birlikte kaotik bir şekilde sahneye dönen İslami devletler ve akımlar, Türkiye’nin tarihi liderliği altında bugünkünden daha sağlıklı ve hatta daha yapıcı bir şekle bürünebilir miydi? Söz düzeyinde dahi olsa İstanbul’a biat eden bir Mısır İhvan’ı, Afgan Taliban’ı ve hatta Suud hanedanı bugünkünden daha mı iyi daha mı kötü olurdu?

1922-24 formülündeki gibi TBMM’nin ‘manevi şahsiyetinde’ mündemiç bir neo-Hilafet yürür müydü? Yoksa Hilafet iddiasının etkili bir şekilde sürdürülebilmesi için, en azından modern Britanya monarşisi gibi, simgesel düzeyde dahi olsa saygınlığını koruyan bir saltanat kurumu gerekli miydi?

Dediğim gibi, bu soruların cevaplarını bilmiyorum. Fakat bildiğini zannedenlerin bir şey bildiğini de pek düşünmüyorum.

[![r/Turkey - Neslişah Sultan (solda) babası Şehzade Ömer Faruk Efendi ve kız kardeşi Hanzade Sultan ile İskenderiye Limanı’nda (1938).](https://substackcdn.com/image/fetch/$s_!lLiR!,w_1456,c_limit,f_auto,q_auto:good,fl_progressive:steep/https%3A%2F%2Fbucketeer-e05bbc84-baa3-437e-9518-adb32be77984.s3.amazonaws.com%2Fpublic%2Fimages%2Fc3a2a7bc-04de-4609-b81e-1a07b7267082_735x490.jpeg "r/Turkey - Neslişah Sultan (solda) babası Şehzade Ömer Faruk Efendi ve kız kardeşi Hanzade Sultan ile İskenderiye Limanı’nda (1938).")](https://substackcdn.com/image/fetch/$s_!lLiR!,f_auto,q_auto:good,fl_progressive:steep/https%3A%2F%2Fbucketeer-e05bbc84-baa3-437e-9518-adb32be77984.s3.amazonaws.com%2Fpublic%2Fimages%2Fc3a2a7bc-04de-4609-b81e-1a07b7267082_735x490.jpeg)

Halife Abdülmecit’in oğlu Ömer Faruk Ef. kızlarıyla (1938)

Thanks for reading Sevan Nişanyan / En son yazıları! Subscribe for free to receive new posts and support my work.

Subscribe