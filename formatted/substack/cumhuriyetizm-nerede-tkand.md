# Cumhuriyetizm nerede tıkandı

*Bugün geldiğimiz noktada, Avrupa bir ‘çağdaşlık’ kriteri midir? Şayet öyleyse, içeriği nedir?*

Oct 29, 2024

**Source:** https://nisanyan.substack.com/p/cumhuriyetizm-nerede-tkand

---

Değerli bir yazarımız, Cumhuriyetin ikinci yüzyılı için dileklerini beyan etmiş:

**“Demokrasinin gereği olan hukukun üstünlüğü, merkezi otoritenin denetlenebilir ve hesap verir hale gelmesi, rant ve soygun ekonomisinden üreten ekonomiye ve çağdaş insan yetiştiren bir eğitim sistemine geçmemiz lazım.”**

Cümle düşüklüğünü bir yana bırakıp madde madde ele alıyoruz.

**1. “Hukukun üstünlüğü”**

Tüm oyuncuların aynı kurallara tabi olması – daha doğrusu, tüm oyuncuların aynı kurallara tabi olduğuna dair inancın yaygın ve yerleşik olması – demekse, evet, şarttır. Yalnız Türkiye’de değil, tüm dünyada neden bu inancın son yıllarda yıkılmaya yüz tutttuğunu düşünmek gerekir.

Misal: Hukukun üstünlüğü tüm ihtilaflarda devlet bürokrasisinin nihai hakem olması demek midir? Eğer öyleyse, bunun doğal sonucu bürokratik kibrin ve onunla birlikte yolsuzluğun, şantajın ve adaletsizliğin çığırından çıkması olabilir mi?

**2. “Merkezi otoritenin denetlenebilir ve hesap verir hale gelmesi...”**

KİM denetleyecek? KİME hesap verecek?

Birinci olası cevap: “halka”! Yani cehaletinden, ahlaksızlığından, bağnazlığından yaka silktiğimiz kalabalıklara. Linç güruhuna.

İkinci olası cevap: “Cumhuriyetin asli sahibi olan münevverana”. İma edilen dilek zannederim ki budur. Fakat heyhat, öyle bir sınıf artık yok. İzi bile kalmadı.

O halde kim?

**3. “Rant ve soygun ekonomisinden üreten ekonomiye...”**

Türkiye’nin ve benzeri ülkelerin kronik sorunu sermaye noksanıdır. “Üreten ekonomiye” geçmek için gereken sermayeyi kim nasıl temin edecek? IMF’ten ve uluslararası piyasalardan borç mu alınacak? 2000’lerin başında tercih edilen yoldu, tıkandı.

Osmanlı’nın son, Cumhuriyet’in ilk yıllarındaki gibi iç talanla mı sağlanacak? Talan edecek kimse kalmadı.

“Rant ve mafya ekonomisi” yerine önerebildiğiniz bir başka sermaye yaratma modeli var mı?

**4. “Çağdaş insan yetiştiren bir eğitim sistemi...”**

‘Çağdaş’ kelimesinin, “son trendlere uygun” yahut “son yılların modası” dışında bir anlamı var mıdır? Moda olan, neden ve hangi anlamda bir ahlaki veya toplumsal ideal olsun?

20. yüzyılda ‘çağdaş’ olmanın kriteri Avrupa trendlerine uygun olmaktı. Avrupa’nın her sahada tartışılmaz bir şekilde üstün kabul edildiği bir çağda bunun bir mantığı vardı. Bugün geldiğimiz noktada, Avrupa bir ‘çağdaşlık’ kriteri midir? Şayet öyleyse, içeriği nedir? LGBT bayrağı mıdır? %90’lara ulaşan boşanma oranı mıdır? Basit bir grip salgını nedeniyle toplumsal cinnet geçirmeye yatkın olmak mıdır? Her yıl ayrı bir isteri salgınına tutulan yüksek öğretim kurumları mıdır? Boris Johnson veya Kamala Harris kalibresinde ulusal liderler midir? Batı’nın tüm kent, kasaba, köy, cadde ve sokaklarını istila eden işsiz güçsüz Afrikalılar mıdır? Kıyafetlerin pejmürdeliği, yapıların çirkinliği midir? Sabah yaptığı dışkıyı akşam yüksek sanat diye sergileyen kültürel çürümüşlük müdür?

Şayet hedef bunlar değilse, “çağdaş insan” nasıl yetiştirilecektir?