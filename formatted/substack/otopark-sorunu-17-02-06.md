# Otopark sorunu

Feb 06, 2017

**Source:** https://nisanyan.substack.com/p/otopark-sorunu-17-02-06

---

Sadece ABD’de 800 milyonun üzerinde park yeri varmış, 64,700 kilometre kare ediyormuş, Türkiye yüzölçümünün neredeyse onda biri. Çılgınlık olduğu belli. Sürdürülemeyeceği de belli.

Los Angeles’ta UCLA kampusu civarında ortalama park yeri arama süresi 3.3 dakikaymış. Yılda bir buçuk milyon kilometre sürüş, 214.000 litre benzin, 66 ton karbon diyoksit emisyonu diye hesaplıyorlar. En yakın serbest park yerini gösteren aplikasyonlar yükü biraz hafifletiyor, ama çözüm değil.

Enteresan bir şekilde, park yeri sayısını azaltıp park ücret ücretlerini artırınca trafik yoğunluğu artmıyor, azalıyor. Park etmek zorlaştıkça insanlar otomobil kullanmaktan vazgeçiyor. Zürich yeni park yeri açmayı yasaklamış. Sao Paulo yeni konut projelerinde park alanına sınır getirmiş.

x
İnsansız kara araçları (İKA’lar) yaygınlaştıkça özel/kişisel otomobil fikri tarihe karışacak diyenlerin sayısı atıyor. Uber gibi düşün. Lazım olduğunda cepten çağırıyorsun, işin bittiği yerde bırakıyorsun; park mı edecek, başka müşteri mi bulacak, kendi karar versin. Bu yöntemle sokağa park etmiş araba diye bir şey kalmaz, şehir içi araç sayısı da yüzde doksana kadar azalır deniyor.

Taksicilik ve kamyon şoförlüğü yakında tarihe karışacak mesleklerden. Britanya’da 400 bin kamyon şoförü, 2,5 milyon kamyonet sürücüsü ve kurye, 297 bin lisanslı taksici varmış. Erkek nüfusun bu kadar büyük bir bölümü fuzuli olursa sonuçları ne olur, bilen yok.

x

Almanya petrol türevi akaryakıtla çalışan otomobilleri 2030 yılına kadar tasfiye etmeye karar verdi. Alman oto üreticileri isyanlarda. Onları barındıran eyaletlerin yönetimleri isyanlarda. Ucuz elektrikli araç üretiminde Uzak Doğu ülkelerinin çok gerisindeyiz, rekabet etmemiz imkânsız diyorlar. Dört büyük oto üreticisi ─ Mercedes, BMW, Opel, Vokswagen-Audi ─ Alman ekonomisinin yüzde kaçını temsil ediyordu aklımda kalmamış, ama dehşetli bir rakam olduğu muhakkak. Batarlarsa ne olur, onu da bilen yok.

Hadi bir süre Afrika’ya ya da Orta Doğu ülkelerine satarak idare ettiler diyelim. Ya sonra?