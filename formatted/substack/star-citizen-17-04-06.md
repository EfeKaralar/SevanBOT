# Star Citizen

Apr 06, 2017

**Source:** https://nisanyan.substack.com/p/star-citizen-17-04-06

---

*Star Citizen,* Chris Roberts’ın heyecanla beklenen yeni oyunu. Şimdilik dört buçuk yıl gecikmiş durumda, daha da ufukta kesin bir tarih görünmüyor. Ama takipçilerinin imanı tam. Dediklerine göre bugüne dek 140 milyon dolarlık uzay aracı satın alınmış. Adam başı 40 bin dolar harcayan, yüzlerce araçlık filolar kuran var. Los Angeles, Austin, Manchester ve Frankfurt’ta 380 kişilik ekip gece gündüz çalışıyor. En gelişkin araç Javelin, 345 metrelik uzay gemisi, seksen kişi alıyor, fiyatı 2500 dolar. Yataklar ve tuvalet sifonları dahil detayları kusursuz deniyor. Almışken kalabalık ekip kurmak iyi fikir olabilir, çünkü şimdiden uzay korsanları türemiş, olmadık yerde saldırıp aracınızı gasp edebilirler. Almanya’da şimdilik 650 üyesi olan bir ekip, tamirat ve güvenlik dahil çeşitli kamu hizmetleri vermeyi planlıyormuş. Bugüne dek yüz güneş sistemi ve bin dolayında gezegen tasarlanmış. Gezegenlerin bir bölümü standart doğa yasaları çerçevesinde random olarak üretilmiş. Yani kâşifler ulaşırsa neyle karşılaşacaklarını developerlar dahil kimse bilmiyor.Potansiyel olarak yüz milyon kişi oynayabilir diye hesaplamışlar. Bunun doğuracağı altyapı sorunlarını bir yana bırak, işin ekonomik boyutu var, hukuki boyutu var. Uzay gemileri sanal, ama “gerçek” parayla satın alınıyor. Peki, daha başka hangi hizmetler monetize edilecek, yani parasallaştırılacak? Yedek parçada yan sanayi türer mi? Az bilinen gezegenlerin haritası parayla satılır mı? Ayak basılmadık zannettiğin bir yerde karşına Koka-kola büfesi çıkar mı?Peki, sanal uzay korsanlığının hukuki sonuçları ne olacak? Vatandaşın 2500 dolar verip aldığı gemiyi adı sanı duyulmadık bir gezegende basıp talan edenler cezasız mı kalacak? Ceza verilecekse kim uygulayacak? Seksen kişilik Javelin ekibi birbirine düşerse ihtilafı kim çözecek, neye göre çözecek? Keşfedilmemiş bir gezegende birisi bitcoin gibi yeni bir para birimi geliştirirse, bunun konvertibilitesi sorunu nasıl aşılacak? Ufak bir ücret karşılığı seyyahların ayak işlerine talip olan Somalililer ya da Filipinolar gibi zümreler belirecek mi? Onların hakları ne olacak?Bana sorarsanız Mars’ta gerçek koloni kurmaktan daha heyecanlı bir yeni dünya.

#### 3 yorum:

1. [Deli Dumrul](https://www.blogger.com/profile/03442971771833131858)[6 Nisan 2017 15:02](http://nisanyan1.blogspot.com/2017/04/star-citizen.html?showComment=1491480170954#c4220557532959197253)

   Hocam bunun yapılmışı var: EVE Online

   Bu online oyunda gerçek dünya parasıyla iş yapmak nominal olarak yasak fakat birçok kişinin cayır cayır ticaret yaptığı biliniyor. Korsan, imha, ot, çöp; ne ararsanız var...

   [Yanıtla](https://www.blogger.com/null)
2. Adsız[6 Nisan 2017 16:27](http://nisanyan1.blogspot.com/2017/04/star-citizen.html?showComment=1491485232827#c3900455713354080793)

   Yapay zeka alanında da acayip gelişmeler var.

   Makinenin, insan yapımı öğrenme mekanizmaları vasıtasıyla edindiği verilerden öngörülmesi mümkün olmayan davranışlar üretebildiğine dair somut çalışmalar var. Öyle ki, bilim adamları makinenin soyutlama yeteneğiyle ortaya attığı fikirleri anlamak için çalışmaya başlamış.

   Aşağıdaki bağlantıda ve yorumlarda güncel yapay zeka gelişmelerinin bir özetini görmek mümkün.

   https://fazlamesai.net/posts/hos-geldin-marvin-yoksa-skynet-mi-demeliyim

   Artırılmış gerçeklik kaskları, gerçeğe yakın foto gerçekçi grafikler/sesler, Star Citizen gibi karmaşık ve detaylı oyun dünyaları, yapay zekaların öngörülemez davranışları vs. derken ortaya ne çıkacak?

   Alelade teröristlerin ele geçirdikleri nükleer silahlarla dünyayı duman etmesini beklerken, yavaş yavaş dünyadan silinip gideceğimiz, akıllı robotlar ve insanlar arasındaki savaşları mı yaşayacağız? Terminator ve benzeri kurgu bilim edebiyatı gerçekleşecek mi?

   İçinde bulunduğumuz dünyaya yaptıklarımız düşünülürse yapay zekanın eline geçirdiği ilk fırsatta bizi ortadan kaldırmaya çalışması namussuzluk, terbiyesizlik olarak değerlendirilebilir mi?

   Masallar:
   1.
   ABD'nin askeri amaçlarla ürettiği robotları hackleyen Alman istihbaratı, Alman ırkının cevvalliği fikriyle eğittiği bir yapay zekâ yazılımını bu robotlara yükledi. Bir süre sonra Alman'ların da ön göremediği sebeplerle ABD'de iş çığrından çıktı, insan kıyımı başladı. Robot kendisine "führer" denmesini talep ediyor!

   2.
   Sayıları milyarlarla ifade edilen IoT cihazları hackleyen kötücül hacker grubu, tüm cihazların işlem gücünü kendisi için sömürebilen bir bilgisayara yapay zeka yazılımı yerleştirdi. Yapay zekanın ilk işi Çin'deki büyük demir çelik fabrikalarında kendisi için fiziksel organlar, silahlar üretmek oldu.

   [Yanıtla](https://www.blogger.com/null)
3. Adsız[8 Nisan 2017 15:10](http://nisanyan1.blogspot.com/2017/04/star-citizen.html?showComment=1491653417259#c652043685576893447)

   Yakın zamanda No Man's Sky isimli benzer bir oyun piyasaya çıktı ve büyük bir fiyasko oldu. Sanırım uzay boşluğu sanıldığı kadar eğlenceli değilmiş, oyuncular birkaç saat oynayıp "ee gezegenler filan iyi de dolaşıp duruyoruz maden topluyoruz nereye kadar" diye sıkıldılar, anlamsız buldular. Gerçek hayatları sanki çok anlamlıymış gibi :)

   [Yanıtla](https://www.blogger.com/null)