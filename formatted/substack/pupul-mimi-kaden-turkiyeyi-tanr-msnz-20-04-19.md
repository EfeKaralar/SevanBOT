# Pupul, Mimi, Kaden. Türkiye'yi tanır mısınız?

Apr 19, 2020

**Source:** https://nisanyan.substack.com/p/pupul-mimi-kaden-turkiyeyi-tanr-msnz-20-04-19

---

**Punpul** ve **Pünpül**, kadın adı, 779 nüfus. Hemen hepsi Erzurum, Gümüşhane, Artvin, Ardahan tarafında. **Pupuş** 680 kişi, tamamına yakını Erzincan, özellikle Tercan; biraz da Kiğı, Aşkale, Pülümür. **Pupul**252 nüfus, hepsi Bayburt; **Pupullu** ve **Pupili** şekilleri de var. **Pupu**211 kişi, Kelkit ve Şiran. **Pupuze** 98 kişi, hepsi Rize. Nüfusa kayıtlı resmi isim bunlar.

Anlı şanlı “Türkçe kişi adları” derlemelerinde izlerine rastlamıyoruz. Halbuki isim Türkçe, başka bir dilden alıntı değil. Dağılım alanı da Türkçe konuşan coğrafya ile sınırlı. TDK Derleme Sözlüğü *pumpul* ve *pupuş* için “perçem, püskül, çeşitli kuşların başının üstündeki tüyler” demiş. *Pupul* ise bir çeşit papuç imiş. Fakat ismin bu anlamlara dayandığını sanmam. Besbelli “kız bebek, kukla” anlamına gelen bir sevgi sözü; ciciş, bebiş, kokoş cinsinden bir infantilizm.

Yunancada *púpla* “kuş tüyü” demek, özellikle yastığa doldurdukları cinsten kaz tüyü. Trabzon üzerinden o bölgeye yayılmış bir Rum tesiri düşünülebilir mi? Sanmıyorum. Belki “püskül, kuş tüyü” anlamı oradan alınmıştır. Ama yaygın bir kadın adının o kaynaktan gelmesi ihtimali çok düşük.

[![](https://substackcdn.com/image/fetch/$s_!JeVo!,w_1456,c_limit,f_auto,q_auto:good,fl_progressive:steep/https%3A%2F%2Fbucketeer-e05bbc84-baa3-437e-9518-adb32be77984.s3.amazonaws.com%2Fpublic%2Fimages%2F1f76933d-5cdc-4ead-968a-893a06671d3a_320x148.jpeg)](https://substackcdn.com/image/fetch/$s_!JeVo!,f_auto,q_auto:good,fl_progressive:steep/https%3A%2F%2Fbucketeer-e05bbc84-baa3-437e-9518-adb32be77984.s3.amazonaws.com%2Fpublic%2Fimages%2F1f76933d-5cdc-4ead-968a-893a06671d3a_320x148.jpeg)


---

**Mimi**, kadın adı, 116 nüfus. Sözlük yazarı ne yapar? “Çeşitli Batı dillerinde yaygın isim, İtalyanca Maria’dan kısaltma, Puccini *La Bohème*, vs. Türkiye’de gayrimüslim adı olmalı, bir Yahudi tanıdığım vardı. Tamam.” Gene de 116 çok fazla değil mi?

Gerçeği: 116 Mimi’nin doksan kadarı Şemdinli, Çukurca ve Beytüşşebap’ta. Operayla çok tanışık yerler değil. Kalanı Kilis ve Islahiye, orası ayrı bir kültürel kaynaktan geliyor olsa gerek, Kürt olacaklarını sanmam. Bir tek tane de İzmirli Yahudi hanım varmış!


---

Madem Yahudilere değindik, eski günlerden bir başka isim: **Kaden**. 85 nüfus, tümü Yahudi. Yarıdan fazlası muhtemelen göçmüştür ama hala TC nüfusunda kayıtları görünüyor. İnternette geçen yüzyıl başına ait Tire ve Saraybosna Yahudilerinin listesini buluyoruz. Her iki yerde en popüler isimler arasındaymış. Ama anlamını bilen yok. Hiçbir sözlükte geçmiyor. İbranice değil, Ladino değil, İspanyolca değil. İnat oluyor, günlerce peşinden koştuktan sonra birilerinin çocukluk hatıratında geçen bir cümleden ipin ucunu yakalıyoruz. Türkçe imiş, “kadın” demekmiş.

Emin miyiz? Eminiz. Çünkü eski kuşak Yahudi adlarının en popülerlerinden diğer ikisi **Dona** ve **Sinyora**. İkisi de İspanyolca veya İtalyanca “hanım” demek.