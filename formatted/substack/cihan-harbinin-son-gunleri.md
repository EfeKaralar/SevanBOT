# Cihan Harbinin son günleri

*“Müttefiklerimiz yenildiğinden biz de yenilmiş sayıldık” söyleminde hakikat payı var mıdır?*

Nov 06, 2021

**Source:** https://nisanyan.substack.com/p/cihan-harbinin-son-gunleri

---

“Müttefiklerimiz yenildiğinden biz de yenilmiş sayıldık” söyleminde hakikat payı var mıdır?

Varsa bile pek cılızdır. Kastedilen müttefik Bulgaristan’dır. Bulgaristan’ın uğradığı yenilgi Türkiye açısından savaşın sonudur. Ancak tam aynı günlerde (belki bir-iki gün önce) Filistin cephesinde Türk orduları hezimete uğramış, izleyen haftalarda bugünkü İsrail, Ürdün, Suriye ve Lübnan kaybedilmiştir. Bu aşamada Türkiye’nin elinde (Kafkasya’da fetih peşinde koşan bir sefer kuvveti dışında) işe yarar askeri birlik kalmamıştır. Donanma Marmara Denizinde hapistir. Asker alma yaşı 14-15’e kadar indirilmiştir. Teçhizat ve malzeme yoktur. Maliye yıllardan beri iflas halindedir. Savaşın başından beri ülkenin tek dayanağı olan Alman ordusu tükenmiş, Alman maliyesi de iflas noktasına gelmiştir. Demek ki Bulgaristan faktörü olmasa da Osmanlı’nın dünya savaşı macerası son günlerini yaşamaktadır.

Detayları not edelim:

**14 Eylül**: Selanik’te bulunan Fr-İng müttefik ordusu Bulgarlara karşı genel saldırı başlatır (Vardar Taarruzu). 20-21 Eylül: Bulgar cephesi dağılır. 29 Eylül: Selanik Mütarekesi ile Bulgar ordusu teslim olur. Müttefik kuvvetleri ülkeyi işgal eder. 3 Ekim: Bulgar Çarı Ferdinand tahttan çekilir.

Bulgar yenilgisi Türkiye için felakettir, çünkü Türkiye’nin Trakya hududunda tahkimat yoktur. Bulgaristan’daki müttefik kuvvetlerinin isterlerse birkaç gün içinde İstanbul’u alacaklarına kesin gözüyle bakılır. Başkentte panik başlar, hükümet Anadolu’ya çekilme hazırlığı yapar.

[Batı Trakya o tarihte Bulgaristan’a aittir. Türkiye’nin Yunanistan’la sınırı yoktur. İzzet Paşanın hatıratına göre bu tarihte İstanbul’u savunabilecek kuvvetler Trakya’da üç, İstanbul’da üç ve Çanakkale’de 12 tabur ile 7-8 bin tüfekten ibaretti. İbnülemin, *Son Sadrazamlar* III.1986. Sözü edilen birliklerin eğitimsiz çoluk çocuktan oluşan başıbozuk takımı olduğunu başka kaynaklar belirtir.]

**19 Eylül**: Filistin cephesinde İng genel saldırısı başlar. Aynı gün Mecidiye (Megiddo) muharebesinde Osmanlı 7. ve 8. orduları tüm mevcuduyla düşmana esir düşer. 21-25 Eylül: Ürdün’deki 4. ordu dağılır, Amman düşer. 26 Eylül: Deraa’da (güney Suriye) son Türk savunma hattı yarılır. 1 Ekimde Şam, 8 Ekimde Beyrut, 24 Ekimde Halep düşer.

Ekimin ilk haftası içinde İttihat-Terakki hükümetinin mütareke için ABD Başkanı Wilson ve İngiliz hükümeti nezdinde yaptığı başvurular cevapsız kalır. 8 Ekimde Talat Paşa hükümeti istifa eder. Kabineyi kurma görevi eski dışişleri bakanlarından Tevfik Paşa’ya verilirse de İ-T yönetiminin muhalefeti nedeniyle paşa bakanlığa istekli kimseyi bulamaz ve görevi iade eder. 14 Ekim: Eski genelkurmay başkanlarından Ahmet İzzet Paşa başkanlığında İ-T küskünlerinden ve ikinci kademe kadrolarından oluşan hükümet kurulur.

**26 Eylül**: Batı cephesinde savaşa yeni giren 1,2 milyon ABD askerinin katılımıyla büyük müttefik saldırısı (Meuse-Argonne Taarruzu) başlar. 4 Ekim: Almanya ABD’den ateşkes talep eder; Başkan Wilson Kaiser Wilhelm’in tahttan çekilmesini şart koşar. 14-17 Ekim: Alman cephesi yarılır, Alman orduları ricata başlar.

**24 Ekim**: İtalya Avusturya-Macaristan cephesinde topyekün saldırı başlatır (Vittorio Veneto Taarruzu). A-M orduları dağılır. 3 Kasım: A-M savaştan çekildiğini bildirir. 10 Kasım: A-M imparatoru I. Karl tahttan çekilir; Avusturya’da cumhuriyet ilan edilir. 16 Kasım: Çekoslovakya bağımsızlığını ilan eder.

**25 Ekim**: Hariciye Nazırı Rauf Bey (Orbay) mütareke şartlarını görüşmek üzere tebdil-i kıyafetle gizlice Limni adasının Mondros limanına gönderilir. Mütareke görüşmelerinden İngiltere’nin müttefiki olan Fransa haberdar edilmez. 29 Ekim: Durumun farkına varan Fransızlar sert bir nota ile İngiltere’yi protesto eder. 30 Ekim: Ateşkes imzalanır. Suriye’deki İngiliz orduları 31 Ekimde Kilis sınırında ilerlemeyi durdurur. 2/3 Kasım gecesi İ-T ileri gelenleri gizlice yurt dışına kaçarlar.

**29 Ekim**: Alman donanma birlikleri isyan ederek silah bırakır ve cumhuriyet talep ederler. 6-11 Kasım: Alman cephesi tamamen çöker. 9 Kasım: Kaiser Wilhelm tahttan çekilir; cumhuriyet ilan edilir. 11 Kasım: Almanya ateşkesi kabul eder. Dünya Savaşı sona erer.