# Bilme eylemine dair - 2

Oct 05, 2018

**Source:** https://nisanyan.substack.com/p/bilme-eylemine-dair-2-18-10-05

---

*Dünkü yazının devamı*

Latince bir başka ilgili fiil **informare**. *Forma* yani “biçim” sözcüğünden türetilmiş. Asli anlamı “biçim vermek” veya “biçim almak”. Derivatif anlamlarından biri “bir şeye dair aklında bir fikir oluşturmak”. Lewis & Short *to form an idea of a thing, to represent* demiş. Fiil adı **informatio**, *"conception, idea"*. Bir fikrin akılda temsili.İngilizce *to inform* fiili için OED dokuz ayrı anlam vermiş, ama günümüzde egemen olanı açık ara “*5. To impart knowledge of some particular fact or occurrence to (a person); to tell (one) of or acquaint (one) with something; to apprise.*” Veya dönüşlü *to inform oneself* biçiminde “*6. To gain knowledge, instruction, or information; to acquaint oneself with something; to get to know, to learn.*” **Information** neymiş? “*2. The action of informing; communication of the knowledge or ‘news’ of some fact or occurrence; the action of telling or fact of being told of something.*” ve “*3. Knowledge communicated concerning some particular fact, subject, or event; that of which one is apprised or told; intelligence, news.*” Dikkat ederseniz burada önce kafamızda bir fikir, idea oluşturuyoruz. Sonra bunu birine iletiyoruz, ya da biri bize iletiyor. Enformasyon olan bilgi kafamızın içinde ham bir algı olmaktan çıkmış, anlatılır ve iletilir bir şey olmuş, insanlar arasında gidip gelebiliyor.Bu kavramın da Arapça karşılığı mevcut. *Xabara*, çeşitli anlamlarının yanısıra,“bilmek, özellikle bir şeyin içyüzünü bilmek”. Masdarı *xabar* “bilgi”, özellikle sözel bir çerçeveye oturmuş, anlatı haline gelmiş, dolayısıyla çoğu zaman bir başkasından aktarılmış, ya da bir başkasına aktarılacak bilgi. Bildiğimiz **haber**. Lane’e göre “*Information; a piece of information; a notification; intelligence; an announcement; news; tidings; a piece of news; an account; a narration, or narrative; a story.*” 14. yy’da yaşayan Fayum’lu Ebül Abbas’ın ünlü Misbahu’l-Münir sözlüğü “*what is related from another or others, and talked of*” diye bilhassa şerh düşmüş.*Information technologies* deyimini Türkçeye *haber teknolojileri* diye çevirebilir miydik? Çeviremezdik sanırım, çünkü haber sözcüğü modern devirde yazılı (ve sonra görsel) medya ile fazlaca özdeşleşti. “Ay haberin var mı kardeş” ve “gaipten haber almak” deyimlerindeki anlamı kenarda kaldı. **Bilişim** iyi mi? Orijinal. Information kavramının bir yönünü - ama sadece bir yönünü - iyi vurguluyor: bilmenin işteşlik hali, karşılıklı bilme-bildirme eylemi. Lakin “kafada temsil edilen bilgi, sözel çerçeveye konmuş bilgi” kısmını pek karşılamıyor. O bağlamda, mecbur, yorgun eşeğimiz bilgi’yi işe koşmaktan başka çaremiz yok. *Give me some information* = biraz bilgi veriniz. Tr. bilgi = Ar. ilim, irfan, haber = İng. knowledge, information.\*Biraz da spekülatif alana adım atalım isterseniz. İlla doğru olmasa da zevklidir.*Xabara* fiilinin farklı anlamları var dedik. Neymiş bunlar? “Toprağı sürerek yumuşatmak” ya da “su birikmesiyle toprak özlenmek.” Ayrıca “yemeğe yağ eklemek”. Ayrıca “dişi deve sütlenmek.” Kel alaka, belli değil. Ayrıca *xabr* ve uzun a ile *xabār* “suyun birikerek yumuşattığı toprak” ve “bir tür yumuşak meşin su tulumu”. *Xubara* “yağ ve et suyuyla yumuşatılmış ekmek yemeği, papara”. Sözlükteki bir sonraki maddeye gözümüz takılıyor: *xabara* خبر, ardından bir nokta farkıyla *xabaza* خبز. Sami dillerinde r ve z akraba seslerdir, birçok kelimede birbirine karışırlar. Türkçede de öyle değil mi? *Semir-mek* derken dilin ucunu bir milim arkaya çekin, *semiz* elde edersiniz. *Gör-mek*’ten *göz*, *kudurmak*’tan *kuduz* vs. *Xabaza* ne demek? “Hamur yoğurmak, ekmek yapmak”. *Xubz* “(mayalanmamış) hamur topu, ekmek”. *Xabbāz* “hamurcu, ekmekçi”. Buradan bakarsak “yumuşak ve cıvık toprak” uyar. “Yağlı sulu ekmek bulamacı” uyar. “Yumuşak meşin tulum” uyar. Devenin az dolu memesinin kıvamı da uyar tahminimce. Ya peki haber uyar mı?Aklımıza Latince *forma* ile eş anlamlı olan diğer bir sözcük, **figura** geliyor. Fiil kökü *fingere*: “eliyle şekil vermek”, “hamur yoğurmak”, “çömlekçi balçığı yoğurmak”. Eski zaman insanlarının yaptığı kilden figürleri düşünüyoruz. Ekmeğe benzemez değil. Ayrıca fiilin derivatif anlamları “*To form by instruction, to instruct, teach, train; to form mentally or in speech, to represent in thought, to imagine, conceive, think, suppose*”: kafasında canlandırmak, düşünmek, kavramak... İngilizce *to figure out*: “kavramak, kafada netleştirmek”. Asıl kök fig-, perfekt hali *fixi, fixus*, fiil adı *figura*.Ham algıyı kafanda hamur gibi yoğuruyorsun, biçim veriyorsun. Haber oluyor, information oluyor. Anafikir bu sanırım.