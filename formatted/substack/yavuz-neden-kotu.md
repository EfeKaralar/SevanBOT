# Yavuz neden kötü

*Yavuz Selim Osmanlı'nın batışına giden yolu açan adamdır. Boşuna yavuz (kötü, fena) dememişler.*

Jan 07, 2026

**Source:** https://nisanyan.substack.com/p/yavuz-neden-kotu

---

Timur'u izleyen yüz yılda Osmanlı'nın amacı, hedefi, ideali, Doğu Roma İmparatorluğu'nu ihya etmekti.

Önce II. Murat, peşinden Fatih, Bizans'ın düşkünlük çağında kaybettiği eski topraklarını kazanmak için uğraştılar.

Fatih devrinin sonunda (1481) o hedefe ulaşılmıştı. Doğuda sınır Rum dilinin doğu sınırıyla, batıda sınır Rum Ortodoks kilisesinin batı sınırıyla tam olarak örtüşmekteydi. Bizans'ın kurumları ve devlet ideolojisi özümsenmiş, yenilenmiş, Bizans'ın başındaki en büyük dert olan Ortodoks kilisesi tasfiye edilmişti.

Bu sayede II. Bayezit devrinde (1481-1512) imparatorluk, tarihinin en uzun barış devrini yaşadı.

Yavuz Sultan'ın (1512-1520) cihan fatihliğine girişmesi, Osmanlı'nın yıkımına giden yolun başlangıcıdır. Yavuz'un doğuda fethettiği yerleri Osmanlı hiçbir zaman tam anlamıyla yönetemedi. Osmanlı'nın ekonomik, demografik, idari, entelektüel kapasitesi o büyüklükte bir imparatorluğu yönetmeğe yetmedi. 1535 gibi bir tarihten itibaren Osmanlı'nın gün geçtikçe hızlanan inkırazı başladı.

Neden böyle bir maceraya girişti? Üç sebep sayalım.

1. Şah İsmail 1501'den beri Anadolu'da Osmanlı'ya karşı topyekün isyanın fitilini ateşlemişti. Önlemek gerekiyordu. (İran paranoyası.)

2. Fatih zamanında Balkanlarda yağma ve çapulla palazlanan yerel şeflerin varisleri -- Hersekzade, Dukaginzade, Bosnalı Sinan Paşa -- savaş için kaşınmaktaydı. (Asker lobisi.)

3. Uzun süren barış yıllarında gevşemiş görünen Osmanlı'nın yenilmezlik aurasını cüretkar birkaç hamleyle tazelemek gerekiyordu. (Trump sendromu).

[![](https://substackcdn.com/image/fetch/$s_!2LWf!,w_1456,c_limit,f_auto,q_auto:good,fl_progressive:steep/https%3A%2F%2Fsubstack-post-media.s3.amazonaws.com%2Fpublic%2Fimages%2Ff7e66214-5734-4ab0-84be-e9fd7923e07f_739x504.png)](https://substackcdn.com/image/fetch/$s_!2LWf!,f_auto,q_auto:good,fl_progressive:steep/https%3A%2F%2Fsubstack-post-media.s3.amazonaws.com%2Fpublic%2Fimages%2Ff7e66214-5734-4ab0-84be-e9fd7923e07f_739x504.png)

İsfahan Çehel Sütun Sarayı’nda Çaldıran Savaşı, detay (alt solda Şah İsmail, üst sağda üç tuğlu Osmanlı komutanı, muhtemelen Hersekzade Ahmet Paşa, Sultan Selim onun arkasına sığınmış)