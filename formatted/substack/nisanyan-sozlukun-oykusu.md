# Nişanyan Sözlük'ün öyküsü

*Bu çapta bir işin bir kişinin — üstelik özünde amatör bir kişinin — emeğiyle oluşması normal değildir. Doğru değildir. Deliliktir.*

Jan 02, 2026

**Source:** https://nisanyan.substack.com/p/nisanyan-sozlukun-oykusu

---

[![](https://substackcdn.com/image/fetch/$s_!AAD0!,w_1456,c_limit,f_auto,q_auto:good,fl_progressive:steep/https%3A%2F%2Fsubstack-post-media.s3.amazonaws.com%2Fpublic%2Fimages%2F538e608f-6b9e-4d57-8401-42ec026cb9e5_960x639.png)](https://substackcdn.com/image/fetch/$s_!AAD0!,f_auto,q_auto:good,fl_progressive:steep/https%3A%2F%2Fsubstack-post-media.s3.amazonaws.com%2Fpublic%2Fimages%2F538e608f-6b9e-4d57-8401-42ec026cb9e5_960x639.png)

*Genç bir arkadaş **Nişanyan Sözlük** hakkında okulda sunum yapacakmış. Bana birkaç soru sormuş. Cevap yazdım.*

Nişanyan Sözlük çok mütevazı, iddiasız bir proje olarak başladı. Amaç herkesin Türkçe kökenli sandığı bazı kelimelerin (çarşamba, çarşaf, sepet vb.) yabancı köklerini göstermekti. Hoş bir kitap olur, belki biraz satar diye düşündüm. 1995-96 kışıydı. Yanlış Cumhuriyet’i yeni bitirmişim. Dil Devrimi’nin esasını oluşturan Türk ırkçı düşüncesine dehşetli antipati ile doluydum. Biraz o polemik arzusu da yönlendirici oldu.

Formel dilbilim eğitimim yoktu. Sözlük nasıl yazılır hakkında bir fikrim de yoktu. Buna karşılık 6-7 dili iyi derecede biliyordum, Arapça ve Latince eğitim görmüştüm; Eski Yunanca da bir miktar çalışmıştım. Dolayısıyla diller arasındaki benzerlikler ve alışverişler hakkında epey şey biliyordum. Ciddi bir Arapça sözlüğe başvurmayı biliyordum, ki kolay bir şey değildir, başka dillere benzemez. Osmanlıca kelime hazinem — 10-12 yaşlarımda okuduğum F. Namık Hansoy çevirisi Jules Verne romanları sayesinde — epey genişti. Daha da önemlisi, İngilizce, Fransızca ve Almanca bilimsel literatürü kolayca okuyabilme avantajına sahiptim. Bilmediğim konulara çarptıkça kaynak aradım, buldum, okudum.

Önce Excel’de çalışmaya başladım. Excel’im göçünce birkaç aylık çalışmayı kaybettim. Sonra Microsoft Access’e geçtim. Veritabanı mantığını 1998-99’da kavradım. Sözlüğün teknik altyapısı o dönemde kuruldu. O zamandan bu yana epey kurcalanıp geliştirildiyse de temel mantık çok değişmedi. Sanırım bugünkü imkanlardan haberdar olanlar için pek ilkeldir.

Önemli bir psikolojik etken, o tarihte mevcut olan Türkçe iki etimoloji sözlüğünü tanımamdı. İsmet Zeki Eyüboğlu’nun eseri ideolojik hezeyanlardan mustarip pek amatör bir çalışmaydı. Hasan Eren’in sözde sözlüğü ise akademik bir memurun üstünkörü derlemesiydi. Bunlar sözlük sayılıyorsa ben daha iyisini haydi haydi yaparım fikri sanırım 2000-2001’de şekillendi.

İşin ciddiyet kazanması 2001-2002’de on ay Selçuk Kapalı Cezaevinde geçirdiğim dönemdir. On ay boyunca sınırsız bir tutkuyla sözlüğe çalıştım. Günde çoğu zaman 14 saat ekran karşısında oturdum. 1) Güncel Türkçenin eksiksiz bir etimoloji sözlüğünü yapma fikri o esnada şekillendi. 2) Dolayısıyla Eski Asya Türkçesini öğrenme ve anlama gereği duydum. Kaşgarlı’nın Divan’ını hatmettim, Clauson’un sözlüğüne çalıştım, temel Türkoloji literatürünü okudum. 3) Karşılaştırmalı Tarihi Dilbilim teorisine ve Hintavrupa araştırmalarına dair çok şey okudum. Fonolojinin esaslarını kavradım. 4) Fransızcanın tarihi ve Latinceden evrilmesi ile ilgili birkaç kitap okudum ve sözlükleri etüt ettim.

2002’de çıktığımda zor bir kararla karşı karşıya kaldım. Sözlük henüz eksik ve hamdı. Emin olmadığım birçok konu vardı. Fakat cezaevinde tutturduğum çalışma temposunu sürdürmem imkansızdı. İşim gücüm ve genç ailem vardı. Bıraksam bütün o emeğin boşa gitmesi ihtimali vardı. Yayınlasam sonradan fark edeceğim hatalar kalacaktı. Yayınlamaya karar verdim. Kitabın ilk baskısı 2002’de çıktı.

O aşamada basılmasının büyük hata olduğunu hemen fark ettim. Doğal olarak herkes önce birinci baskıyı aldı. O baskıdaki eksik ve hataların yol açtığı izlenim Türk akademik çevrelerinde kitabın kabul görmemesiyle sonuçlandı. Elbette sözlük yazarının etnik kimliğinden kaynaklanan birtakım ahmakça önyargılar da bu sonuçta etkili oldu. Sözlükte o zamanki 12.000 kelimenin yaklaşık 40 kadarını Ermenice kökenli gösterdiğim halde, Türk(çü) medrese çevrelerinde “Nişanyan Türkçe diye bir dil yok diyor, her şeyi Ermenice gösteriyor” kanısı genel geçer doğru kabul edildi.

Gelen tepkilere karşı çalışmaya devam etmekten başka çarem olmadığını anladım. 2002-2003’te Frankfurt ve Oxford kütüphanelerinde bir süre mesai yaptım. Üç ay Moğolca, dört-beş ay eski İbranice ve Aramice çalıştım. Arapça kelimelerin nihai kökenine dair epey malzeme topladım. 2003’te düzeltilmiş ve genişletilmiş ikinci basım çıktı. Bu işin hayat boyu peşimi bırakmayacağını o sefer fark ettim. Kitabın elime geçmesini izleyen iki üç haftada yine yüzlerce düzeltmeyi not ettiğimi hatırlıyorum. O zamanlar direkt basılı nüsha üzerinde not alırdım. Düzeltmeler için kullandığım nüsha, hemen her satırına notlar alınmış bir paçavraya dönmüştü.

nisanyansozluk sitesi 2002’de kurulmuştu; ama tam teşekküllü admin modülü 2005’te devreye girdi. O tarihten itibaren tüm editler online sistem üzerinden yapıldı, yeni basıma sıra geldikçe sözlüğün güncel metnini siteden indirmeye başladım. Sitede çalışmak işi hızlandırdığı gibi sistemleştirme, tutarsızlıkları giderme, ilişkileri tespit etme gibi konularda büyük kolaylık sağladı. O güne dek Arapça, Farsça kelimeler sadece Latin alfabesiyle gösterilmişken, güzel bir kod yazarak hepsinin Arap alfabesiyle yazımını da ekledim. Revizyon süreci hayatımın değişmez odak noktalarından biri haline geldi.

İlk üç basım rahmetli Nazar Büyüm’ün Adam Yayınlarından çıktı. Sonra Adam Yayınları battı. Bunun üzerine Alfa ile anlaştım. 2007’de Alfa’dan çıkan dördüncü basımdan önce 7-8 ay kadar yine çok yoğun bir çalışmayla her kelimenin Türkçede ilk hangi asırda belirdiğine dair bilgi ekledim. Sözlüğün hacmi bir buçuk katına çıktı. Gene yüzlerce düzeltme, binlerce ekleme yapıldı.

2008 veya 2009 olmalı, önceleri çekine çekine, her maddeye bulabildiğim en eski metin örneğini eklemeye başladım. Muazzam bir abide olan Oxford English Dictionary’den ilham alan bir girişimdi. OED için adam 30 yıl çalışmış, 75.000 kişiyle yazışmış. Hem de yazılı materyel hacmi ve ulaşım kolaylığı Türkçe ile kıyaslanmayacak kadar bol ve kolay olan bir dilde bunu yapmış. Ben ona yaklaşamam, ama bir çaba gösteririm diye düşündüm. Derken 2014’te yine cezaevine girdim. 2014 Haziranından 2015 Eylülüne dek bilgisayar başında üç yüzden fazla Türkçe (Osmanlıca, Çağatayca, Uygurca vs.) eski metni taradım. Metin örnekleri ekledim. 2018’de Liberus’tan çıkan basım, önceki baskıların iki katı büyüklüğüne erişti.

O günden beri dönem dönem çok yoğun çalışıyorum. 2020’de Covid sayesinde epey çalışma fırsatı buldum, Liberus yeni baskısı ciddi ölçüde gelişti.

Eylül 2025’te siteye “yeni sözcük öner” opsiyonu ekledik. O sayede üç ayda beş yüze yakın yeni kelime — detaylı etimolojik analizleri ve tarihi metin örnekleriyle birlikte — sözlüğe eklendi. Toplam madde sayısı 16 bine ulaştı.

X

Sitenin büyük faydalarından biri, hatalara ve eksiklere işaret eden, ek bilgi veren, yayınlanmış makaleleri hatırlatan küçük fakat sadık bir okur/eleştirmen grubunun oluşmasıdır. Onlara minnet borçluyum. Fakat esas problem maalesef çözülememiştir. Bu çapta bir işin bir kişinin — üstelik özünde amatör bir kişinin — emeğiyle oluşması normal değildir. Doğru değildir. Deliliktir. Benden başka kimse yapamazdı sanırım. Fakat benim tek başıma yapmaya kalkmam da çok akıllıca bir şey değildi.

Nişanyan Sözlük neredeyse otuz senedir yaşayan bir organizma. Hemen hemen her gün bir şeyler ekleniyor ve düzeltiliyor. Gelecekte bu sürecin bir şekilde son noktaya varması da söz konusu değil. Elden bırakıldığı zaman hızla bayatlayacak ve birkaç yıl içinde ölecek bir canlıdan söz ediyoruz.

Ben ise yaşlandım. Daha kaç sene bu işi sürdürebilirim, bilmiyorum.

Yıllar önceden işi sürdürecek bir ekip kurmalıydım; kuramadım. Kurumsal bir desteğim olmadığından, ekip için gereken cüzi de olsa parayı temin etmem mümkün değildi. Bedavaya çalışmayı göze alan gençler bir süre sonra dağılıp gittiler. Oğullarım maalesef ilgi göstermediler. Ben de fazla kibirli olduğumdan akademik kurumlarla işbirliği imkanı aramadım. Zaten Türkiye’nin Türkoloji fakültelerinin durumu meydandayken, belki de arasam da bulamazdım.

En büyük çıkmazım ve üzüntüm budur. Benden sonra bu sözlüğe — sözlüklere — kim sahip çıkacak? Kimse çıkmayacak korkarım.