# İran izlenimleri

*Tahran’ın en şık kitapçılarında tezgah altından Salman Ruşdi’nin Şeytan Ayetlerini bulabilirsin dediler. Türkiye’de mümkün değil bildiğim kadarıyla.*

Oct 28, 2025

**Source:** https://nisanyan.substack.com/p/iran-izlenimleri

---

*İran gezilerimize katılan 84 kişinin 83’ü ülkeden şaşkınlık ve hayranlıkla ayrıldı. Suat Soylu dostumuz ise skeptik duruşunu kararlılıkla sürdürmeyi — ya da, Ege’nin rüzgarıyla tazelemeyi — tercih etti. Bir [yazı](https://medium.com/@suat.soylu_69305/i%CC%87ran-geli%C5%9Fmi%C5%9Flik-e%C5%9Fitsizlik-ve-toplumsal-d%C3%B6n%C3%BC%C5%9F%C3%BCm-ekseni-%C3%BCzerinden-bir-kar%C5%9F%C4%B1la%C5%9Ft%C4%B1rma-be1c8af3653d) yazıp İran’ı neden beğenmediğini anlatma gereği duymuş. Yanıtladım.*

**Ulusal gelir**: Konvertibl para birimi olmayan bir ülkede gelir rakamlarını nominal USD değeri üzerinden hesaplamanın abesliğini izaha gerek yoktur sanırım. 100 ABD doları Türkiye’de ve İran’da kaç litre benzin alır, kaç ay kira öder?

PPP bazında kıyaslamalarda maalesef ABD ve onun kontrolü altındaki kurumların verilerine mahkumuz. O verilere göre İran’da kişi başı gelir 1980’de Türkiye’nin tam iki katıyken 2000 yılı dolayında eşitlenmiş, bugün ise Türkiye İran’ın 2,2 katına ulaşmış görünüyor. Bunlar daha makul rakamlardır. Seyahatteki gözlemlerimiz ile de daha uyumludur.

**Gelir dağılımı ve tabakalaşma**: İran bariz bir şekilde Tr’den daha eşitlikçi bir toplum. Absürt ölçüde pahalı restoranlar, restoran kapısında vale ve koruma orduları, kör gözüne parmak taşıt araçları görmedik. Vapur yavrusu yat sahipleri de çok yok anladığım kadarıyla. Buna karşılık tanık olduğumuz en yoksul kitle – Şiraz’da Cuma namazında 5000 kişi – Türkiye’de “küçük esnaf ve işçi” tabir edilecek sınıftandı.

Türkiye’de, evet, a) son 40 yılda İran’la kıyaslanmayacak boyutta bir umumi sınıf atlama yaşandı; b) genel toplumsal anominin bir eseri olarak, bireysel bazda büyük atılımlar yapanların sayısı ve oranı daha fazla. Eğer kazananların safındaysanız iyi bir şeydir. Değilseniz iyi bir şey değildir.

**Kadın hakları**: İran’da kadınların toplumsal konumu tartışılamayacak bir netlikle Türkiye’den üstün. En “şık” semtlerden en derin taşraya kadar her yerde kadınların toplumsal görünürlüğü erkeklerinkine eşit. İnanın, saydım. Tahran caddelerinde, İsfahan çarşısında, Şiraz bahçelerinde sayı 51/49, 46/54 arasında. Hemen her toplumsal alanda (cami dahil)[[1]](#_ftn1) kadın erkek beraber; ayrı gruplar halinde takılan kadın ve erkekler, mesela Ermenistan gibi “modernliğiyle” övünen bir ülkeye oranla, yok denecek kadar nadir.

Kadınlar hemen istisnasız olarak güler yüzlü, konuşkan, “bakışkan” ve cesur. Hiç tereddüt etmeden yanınıza gelip sohbet başlatıyorlar. “Dayak yemiş kadın” figürünü teşhis etmek kolaydır: İran’da bir tane bile göremedim.

Türkiye’de, özellikle taşrada ve orta-aşağı sınıflarda kadınların yüzlerinde taşıdıkları derin travma ve korkunun benzerine İran’da tanık olmadık. Erkeğinin iki adım gerisinden yürüyen kadına da hiç rastlamadık.

Rejimle ilgisi nedir? Çok yok sanırım, daha çok eski İran kültürünün devamı olmalı. Fakat sanılanın aksine, mollaların da bu kültüre ciddi bir itirazı yok. Üniversitelerde kadın öğrenci oranı erkeklerden fazla. Devlet dairelerinde ve büyük ofislerde tam bir kadınlar saltanatı hüküm sürüyor.

**Bölgesel ayrılıklar**: Özellikle Sünni çoğunluğa sahip Belucistan, Kürdistan ve Türkmenistan bölgelerinin ortalamanın epey gerisinde olduğu anlaşılıyor. Gidip göremedik. Sünni geleneğin sonucu mudur, yoksa azınlık oldukları için ayrımcılığa mı uğramışlar, bilmiyorum.

Nüfusu Arap olan Huzistan için de kötü şeyler anlatılıyor. Acemlerin Araplar hakkındaki genel aşağılayıcı önyargısı mıdır, gerçeklik payı var mıdır, onu da bilmiyorum.

**Hijyen**: Evet alaturka tuvalet yaygın ve pisuvar yok, so what? “Farklı kültür” diyoruz buna. Gittiğimiz her yerde (şehirlerarası benzinlikler dahil) tuvaletler tertemizdi ve modern tip sıcak-soğuk taharet muslukları tıkır tıkır işliyordu. Hiç birinde plastik maşrapa yoktu.

Sokaklar ve köyler, kasabalar sanırım Türkiye ile kıyaslanmayacak ölçüde temiz. Memlekette çöp yok gibi. Buna karşılık toz her yerde.

Kokan insana da rastlamadık fark edebildiğim kadarıyla.

**Okuryazarlık**: Türkiye birazcık daha yüksek görünüyor (%97 vs. %89). “Latin alfabesi okuryazarlığa hizmet etti, yaşasın Atam” tezini bu veriler ışığında değerlendirmekte yarar olabilir. Yüzde sekiz farka değer miydi?

Okuryazarlık *kalitesine* gelince, İran’da ilkokul ikiden itibaren klasik şiir eğitimi verildiğini, her yetişkin İranlının 12.-13. yüzyıl sairlerinden ezbere uzun kıtalar okuyabildiğini, otel odalarında Kuran’dan çok Hafız Divanı kopyaları bulunduğunu hatırlamakta yarar var.

Ayrıca diplomalı mühendis sayısı İngiltere’nin iki katıymış. Türkiye’den de fazlaymış.

**Turizm**: 2010’larda turizme ciddi yatırım yapmışlar, binlerce düzgün otel, butik otel vb. açmışlar. Son gün gördüğümüz bir avuç Çinli ile yarım düzine Yunan dışında bunların büsbütün iç piyasayla sınırlı kalması elbette iç burkucu. Lakin suçlusu İran değildir sanırım. Değişmesi gerekiyorsa çabayı Washington ya da Brüksel’de göstermek daha rasyonel olabilir.

**Teknoloji**: Dijitalleşme ne düzeyde bilmiyorum. Gençlerin tamamı hayatını cep telefonunda geçiriyor. Hıza veya erişime dair bir şikayet duymadık. Her şey teorik olarak yasak ama vpn ile ulaşılamayacak site yok.

**Kıyafet**: İran’da (şehirli) kıyafet normları berbat. Ama “Türkiye’de kıyafet biçimleri daha özgür” yargısına katılamayacağım. Daha özgürse neden, ağır köylüler hariç, şehirli ve kasabalıların hepsi birbirinin tıpkısı giyiniyor?

Türkiye’de kıyafet özgürlüğü kullananlar a) tarikat ehli ile b) bir avuç Bodrumlu dul bayandır. İran’da da vardır sanırım o kadar.

Kol bacak sergilemek “daha özgür” demek değildir. Farklı bir kıyafet normudur. Üniformanın bir çeşididir.

**İnanç**: “Türkiye’de inanç biçimleri daha özgür” kısmına da katılmıyorum. İran’da şiddetli bir din propagandası var. Fakat ilginç bir şekilde bunun net etkisi halkın dinden topyekün soğuması olmuş. Dolayısıyla resmi kanallar haricindeki toplumsal baskılar sanki daha zayıf. Mesela Ramazan ayında şehirden 12 km uzaklaşanlar seferi sayıldığı için, her şehrin 12 km dışında devasa yemek ve alışveriş kompleksleri kurulmuş. En gösterişlileri de “taassubun başkenti” Kum’da.

Türkiye’de son yıllarda kişilerin inançlarına ve yaşam tarzına din kisveli tecavüzler bence çok daha sert, yaygın ve rahatsız edici. Buna tepki olarak oluşan “seküler” taassup belirtilerinin de dindarlarınkinden aşağı kalır tarafı kalmadı.

Bu meyanda bütün İran çapında bir Zerdüşt revival’ı olduğunu rehberlerimiz anlattılar. Açıkça Zerdüşt dini motiflerine dayalı kişi adları son yıllarda almış başını gitmiş. Bunun eşdeğerini Türkiye’de düşünemiyorum.

Tahran’ın en şık kitapçılarında tezgah altından Salman Ruşdi’nin Şeytan Ayetlerini bulabilirsin dediler. Türkiye’de mümkün değil bildiğim kadarıyla.

**Yaşam kalitesi**: Geleceğe dair umutsuzluk özellikle gençlerde çok yaygın. Günlük feci elektrik ve su kesintileri bunda önemli bir faktör. Sebebi sorulduğunda genellikle yönetimin beceriksizliğinden, cahilliğinden, yolsuzluğundan dem vuruyorlar. Yurt dışına serbestçe seyahat edememek ciddi bir demoralizasyon unsuru.

Yaşam kalitesini Türkiye’ye ve başka ülkelere oranla düşüren iki ana sebep görebiliyorum:

1. Rejim. Son derece kanlı bir ihtilal üzerine inşa edildi ve o ihtilalin şartlarını (korkularını) aşacak cesareti – henüz – gösteremedi.

2. Ambargo ve uluslararası izolasyon. Dünya ile ticari ilişkileri ve seyahat özgürlüğünü ciddi ölçüde kısıtladı; fikir alışverişini zorlaştırdı; ülkeyi bir korku ve savunma psikolojisine mahkum etti.

Birbirini besleyen ve tamamlayan iki faktör.

**Sanat**: 1) Muazzam bir şiir saplantısı var. Türkiye’den farkı, 13. yüzyılın Farsça şiirini rahatça okuyup anlayabiliyorlar. Harıl harıl tartışıyorlar. Benim Aslanlı Yol’u Farsçaya çevirmeye talip bir hanım, “araya birkaç beyit ekleyebilir miyim” diye sordu.

2) Görsel sanatlarda besbelli sıkı bir eğitim altyapısı var. Tezhip ve minyatür olsun, Batı tipi resim sanatı olsun, modern denemeler olsun çok başarılı ve çok yaygın iş üretiliyor.

3) Dünyanın açık ara en iyi filmlerini yapıyorlar.

Bu da, bana sorarsanız, yaşam kalitesi açısından geri kalan her şeyden daha önemli.

---

[[1]](#_ftnref1) Cuma namazına yaklaşık eşit sayıda kadın ve erkek katılıyor. Haremlik selamlık ayrı, ama arada geçişkenlik nispeten rahat. Kadın erkek beraber geliyor, kapıda ayrılıyor. Çocuk ağlayınca annesi öbür tarafa rahatça gelip gidiyor. Elinde tüyden sopalarla gezen kadın güvenlik görevlisi erkeklerden birkaçını sertçe azarlıyor.